<DOC>
<DOCNO> 1395595 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=a2e90e32-6f7e-47a3-b57c-f9c1bbac3387 </URL>
<DATE> 2011/01/13 </DATE>
<TIME> 15:25:00.0 </TIME>
<AUTHOR>    </AUTHOR>
<HEADLINE>
belediye meclisinde arbede
</HEADLINE>
<TEXT>
Antalya Büyükşehir Belediye Meclisi toplantısı sırasında arbede yaşandı. 

Antalya Büyükşehir Belediyesi&rsquo;nin merkez Aksu ilçesindeki 229 numaralı parselle ilişkin imar düzenlemesi kararını protesto edenler ile toplantıyı izleyen diğer vatandaşlar ve güvenlik görevlileri arasında arbede çıktı. 

Hafta başındaki toplantıda gündemden çıkartılan merkez Aksu ilçesi  Atatürk mahallesindeki 229 numaralı parsel maddesi görüşülerek, Büyükşehir  Belediyesinin, bu alanda Toptancı Hal kurulması amacıyla 1/5000&rsquo;lik imar planında  yaptığı değişikliğe, Ak Parti ve MHP&rsquo;li üyeler “hayır”, CHP&rsquo;li üyeler “evet” oyu kullandı ve değişiklik kabul edildi.

Bunun üzerine toplantıyı izleyen yaklaşık 500 kişi, Büyükşehir Belediye Başkanı Mustafa Akaydın ile CHP&rsquo;li meclis üyelerini protestoya başladı. 

Bu sırada, kürsünün bulunduğu bölüme, bozuk para, koltuk, şemsiye gibi maddeler fırlatıldı. 

Koruma görevlileri, protesto esnasında şemsiye açarak Akaydın&rsquo;ı korumaya  çalıştılar. Protestolar devam ederken Akaydın bir süreliğine salondan ayrıldı. 

229 numaralı parselde gecekondusu bulunan vatandaşların protestolarının  devam etmesi üzerine, toplantıyı izleyen diğer vatandaşlarla güvenlik görevlileri de protestocuları engellemeye çalıştı. Bu sırada yaşanan arbedede, toplantının  yapıldığı salonun ana kapısının camları kırıldı ve biri kadın iki kişi baygınlık geçirdi. Yaralandıkları da belirtilen bu kişiler hastaneye kaldırıldı
</TEXT>
</DOC>
