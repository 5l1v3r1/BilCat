<DOC>
<DOCNO> 1395197 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=94239f8b-2380-4c05-9143-36494df0253b </URL>
<DATE> 2011/01/13 </DATE>
<TIME> 11:12:00.0 </TIME>
<AUTHOR>    </AUTHOR>
<HEADLINE>
bitkisel kar������mlara dikkat!
</HEADLINE>
<TEXT>
Uzmanlar, bitkisel karışımların bilinçsizce kullanılmasının beraberinde bir takım sıkıntılara neden olabileceği konusunda uyarıyor.

Kış mevsiminde talep gören bitkisel karışımların bilinçsizce kullanılması halinde çok ciddi sağlık sorunlarına yol açabileceği ve hastanın kaybedilmesi gibi istenmeyen sonuçlar ortaya çıkarabileceği bildirildi. 

Havaların soğumasıyla birlikte birçok kişi öksürük ve solunum yolu şikayetiyle aktarlara başvuruyor. 

Rahatsızlığı bulunan kişiler, en fazla ilgiyi kilogramı 35 liraya satılan ıhlamura gösteriyor. Ihlamurun yanı sıra, ada çayı, kekik, kuşburnu ekinezya, tarçın, zencefil ve ayva yaprağı ile bitkisel karışımlı macunlar da ilgi görüyor.

Karabaş otundan andıza, kakuleden kebabiyeye, okaliptus yaprağından Toros nanesine kadar içerisinde onlarca bitkiyi barındıran bitkisel karışımlı macunları özellikle öksürük şikayeti bulunanlar tercih ediyor. Yemeklerden ve yatmadan önce alınması tavsiye edilen karışımların fiyatları ise 15 liradan başlıyor. 

Bitkisel Karışıma Dikkat!
Selçuk Üniversitesi (SÜ) Selçuklu Tıp Fakültesi Hastanesi Farmakoloji Ana Bilim Dalı Öğretim Üyesi Doç. Dr. Hülagü Barışkaner, yaptığı açıklamada, her türlü rahatsızlıkta öncelikle uzman bir hekime başvurulması ve hekimin vereceği ilaçların kullanılması gerektiğini söyledi.

Hekimin önerdiği ilaçların ham maddesinin bitkilerden oluştuğunu ifade eden Barışkaner, tedavi amaçlı alınan bitkilerin muhtevasının bilindiği sürece sorun teşkil etmeyeceğini bildirdi.
Bitki karışımlarının içeriği bilinmeden kullanılmaması gerektiğini dile getiren Barışkaner, şunları kaydetti:

&rsquo;&rsquo;Tedavide kullanılacak bitki veya karışım hakkında bilgi sahibi olunmaması durumunda bu ürünlerin, bize en sağlıklı bilgiyi verebilecek donanıma sahip eczanelerden alınmasında fayda var. Eczanelerde satılan ürünlerin her biri belirli bir standardizasyondadır. Eczacılar da bu ürünlerin olası olumsuz etkileri hakkında daha açıklayıcı bilgiler verecek donanıma sahiptir. Özellikle çok sayıda bitkiden oluşan bitkisel karışımlarda bu konu daha da önemlidir. Bu karışımlarda yer alan bitkilerin büyük çoğunluğu tedavide olumlu sonuçlara yol açsa da bir bitki bile bazen istenmeyen rahatsızlıklara yol açabilir. Karışımda yer alan bir bitki veya bitkiler kronik hastalıklarda kullanılan bir ilacın etkisini azaltabilir veya artırabilir. Bu durum sağlık sorunlarına ve istenmeyen sonuçlara yol açabilir. Karışımlar, hipertansiyon, epilepsi ve psikoz gibi kronik rahatsızlıkları bulunanların kullanmakta olduğu ilaçlarla ciddi etkileşim gösterebilmektedir. Bu durum bazen çok ciddi sağlık sorunlarına yol açabilir, hatta hasta kaybedilebilir. Mutlaka ama mutlaka kullanılan karışımdaki bitkilerin özellikleri, miktarları ve etkileri hakkında bilgi sahibi olunmalı.&rsquo;&rsquo;
Bitkisel karışımların uzun süreli kullanımlarında da sağlık sorunlarının ortaya çıkabileceğini anlatan Barışkaner, &rsquo;&rsquo;Bu bitkisel karışımlar karaciğer tarafından sentez edilip vücuttan atıldıkları için uzun süreli kullanımlarda kişilerde istenmeyen etkileşimlere yol açabilir, karaciğerdeki hücrelere zarar verebilir. Uzun süreli kullanımlardan da mutlaka kaçınmalıyız&rsquo;&rsquo; dedi. 

Kronik Hastalığı Olanlara Uyarı
Konya Eczacılar Odası Başkanı Tevfik Göçer ise hangi şartlarda hangi koşullarda ve mekanlarda üretilikleri pek bilinmeyen bitkisel karışımlardan uzan durulması gerektiğini bildirdi.
Bu karışımların kontrolünün zayıf olduğunu öne süren Göçer, karışım içerisinde kullanılan onlarca bitkinin farklı etkilerinin olduğunu, bu nedenle uzman birinin kontrolünde kullanılması gerektiğini kaydetti.
Bu karışımların eczanelerden alınmasını tavsiye eden Göçer, &rsquo;&rsquo;Eczacı bu karışımları kontrol ediyor. Aktarlara göre konuya daha hakimler. Rastgele bir yerden alınan ve sadece &rsquo;doğal&rsquo; diye tercih edilen bu karışımlar tedavisi mümkün olmayan hasarlar ortaya çıkarabilir. Özellikle kronik rahatsızlığı bulunanlar çok dikkatli olmalı&rsquo;&rsquo; diye konuştu.
Göçer, bitkisel ürünlerin satışıyla ilgili sıkıntılar olduğunu, bu sıkıntıları gidermek için çalışmaların sürdüğünü sözlerine ekledi. 
 


</TEXT>
</DOC>
