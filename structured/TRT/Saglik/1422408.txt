<DOC>
<DOCNO> 1422408 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=b69e24fc-d503-468c-a5f1-f20e54590c9e </URL>
<DATE> 2011/02/08 </DATE>
<TIME> 15:39:00.0 </TIME>
<AUTHOR>    </AUTHOR>
<HEADLINE>
sigaradan nefret edeceksiniz
</HEADLINE>
<TEXT>
Yetkililer sigaraya son darbeyi indirmek için hazırlanıyor. Yapılacak düzenlemelerle sigaradan nefret edeceksiniz. 

Türkiye&rsquo;de yılda yaklaşık 100 bin insanın ölümüne neden olan, 25 milyar dolar para harcadığımız ve bir o kadar sağlık harcamasına neden olan sigaraya öldürücü darbe iniyor.

Toplumsal Hafıza&rsquo;nın gündeme getirdiği ve büyük ses getiren sigaranın içindeki katkı maddeleriyle ilgili hükümet ve Tütün ve Alkol Piyasası Düzenleme Kurumu (TAPDK) harekete geçiyor. 

Yoğun bir çalışma yürüten yetkililer, sigaranın içindeki katkı maddelerini kısıtlama ve yasaklamaya hazırlanıyor. Yönetmeliğin yürürlüğe girmesiyle birlikte piyasadaki tüm tütün mamüllerinin tadı değişecek.

Böylece tiryakilerin &quot;Daha çok&quot; sigara içmelerine neden olan aromalar, sigaranın zararlı etkilerini saklayan tıbbi içerikler sigaraya dahil edilemeyecek. Tiryakiler alıştıkları sigara tadını bulamayacaklar ve sigaranın zararlı etkilerini (Öksürme, ağızda kötü tad v.b) daha çabuk farkedecekler.

Kısıtlanacak ve Yasaklanacak İçerikler 
Sigara Kontrolü Çerçeve Sözleşmesi&rsquo;nin kabul edilen 9 ve 10&rsquo;uncu maddelerine göre kısıtlanacak ve yasaklanacak içerikler şöyle:

1. Lezzeti artırmak için kullanılan içerikler: Glukoz, melas, bal ve sorbitol gibi tatlandırıcılar, tütünün sertliğini maskeleyen benzaldehit, maltol, mentol ve vanilin gibi aromalandırma maddeleri, tarçın, zencefil ve nane gibi ıtriyat ve baharatlar.

2.  Renk özelliği veren içerikler: Sağlık uyarıları ve vergi işaretlemeleri dışında sigara benzeri mamullerde kullanılan renklendirme ajanları (renkli kağıt, mürekkep, vs.)

3. Mamullerin sağlığa yararı olduğu izlenimini yaratan içerikler: Vitaminler, mineral gıdalar, meyve ve sebzeler, amino asitler, önemli yağlı asitler.

4. Enerji ve yaşama gücü ile ilişkilendirilen içerikler: Kafein, guarana ve taurine gibi uyarıcı bileşenler.

&quot;Tiryakiler Sigaranın Tadından Nefret Edecek&quot; 
Sigara üreticilerinin yeni uygulamayı engellemek için çaba gösterdiğini söyleyen TAPDK Başkan Yardımcı Fatih Özyeşil, &quot;Yaptığımız çalışmaları öğrenip engellemek için ekonomik ve siyasi baskı kurmaya çalıştılar. Ancak biz ekibimizle bu işi bitirdik. Sırada 7 kişiden oluşan kurulun sözkonusu yönetmeliği onaylamasına kaldı&quot; dedi.

Özyeşil, &quot;Yeni uygulamamız dünyaya örnek olacak. Sigaranın içinde, yeni tiryakiler oluşturmaya yarayan maddeleri kaldıracağız. Mevcut tiryakiler de sigaranın tadından nefret edecek&quot; dedi.


</TEXT>
</DOC>
