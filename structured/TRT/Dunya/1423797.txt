<DOC>
<DOCNO> 1423797 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=99efd9de-feb3-4adb-bc92-2ad3ef887b14 </URL>
<DATE> 2011/02/09 </DATE>
<TIME> 20:59:00.0 </TIME>
<AUTHOR>    </AUTHOR>
<HEADLINE>
kktc'de ikinci miting 2 mart'ta
</HEADLINE>
<TEXT>
Kuzey Kıbrıs Türk Cumhuriyeti'ndeki sendikalar, 28 Ocak'ta yapılan mitingi yenileme ve genel grev kararı aldı.  


     Hükümetin aldığı ekonomik tedbirleri protesto etmek amacıyla yapılan ancak Türkiye karşıtı pankartlarla gündeme gelen mitingi düzenleyen Sendikal Platform, siyasi parti, sivil toplum ve meslek örgütleriyle toplantı yaptı.

     Yapılan açıklamada, 2 Mart Çarşamba günü, önceki mitingin yapıldığı yer olan Lefkoşa İnönü Meydanında yeni bir miting yapılması kararı alındığı belirtildi.
      Sendikal Platform, sendikaların mitinge katılımını sağlamak amacıyla 2 Mart Çarşamba günü ülke genelinde genel grev ilan edeceğini açıkladı.

      Bu arada Kıbrıs&rsquo;ta Bakanlar Kurulu, yaptığı toplantıda ağırlıklı olarak son gelişmeleri değerlendirerek yükselen tansiyonun düşürülmesine yönelik bazı kararlar aldı. 
     Buna göre gerilen ortamın giderilmesi ve sosyal barışın sağlanabilmesi için toplumun her kesimiyle yakın diyalog içine girilecek, halkı rahatsız edici ekonomik kararlar alınmayacak. 

</TEXT>
</DOC>
