<DOC>
<DOCNO> 1408701 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=e9790421-aa63-40f9-b551-66bffeec3b34 </URL>
<DATE> 2011/01/26 </DATE>
<TIME> 10:04:00.0 </TIME>
<AUTHOR>    </AUTHOR>
<HEADLINE>
3'��nc�� k��pr�� dev rant yaratacak
</HEADLINE>
<TEXT>
9 meslek odası 3'üncü köprü ile 350 milyar dolarlık rant pazarı oluşacağını ileri sürüyor...

İstanbul&rsquo;a 3’üncü köprüye karşı çıkan 9 meslek odasının kent şubeleri, planın iptali için dava açtı. Odalar 3’üncü köprü ile 350 milyar dolarlık rant pazarı oluşacağını öne sürüyor.

Habertürk&rsquo;ün haberine göre; İstanbul’un kuzeyinde yapılacağı açıklanan 3. Boğaz Köprüsü’ne karşı çıkan 9 meslek odasının kent şubeleri, planlara yürütmeyi durdurma ve iptal davası açtı. 

Dün (25.01.2011) İstanbul Karaköy’deki Mimarlar Odası İstanbul Şubesi’nde bir araya gelen oda temsilcileri, 1/100.000’lik İl Çevre Düzeni Planı’na eklenen ‘Alt ölçekli planlar yapılabilir’ notuna ve hüküm değişikliklerine ayrıca 1/25.000’lik Kuzey Marmara Otoyolu (3. çevre yolu ve bağlantı yolları dahil) Nazım İmar Planı’na dava açtıklarını duyurdu ve 3. köprünün yaratacağı olumsuzlukları anlattı.

Mimarlar Odası İstanbul Şubesi Planlama Komitesi Başkanı Yıldız Uysal, İstanbul Büyükşehir Belediyesi’nce (İBB) hazırlanan 1/100.000’lik İl Çevre Düzeni Planı’nın 3. köprüyü reddettiğini hatırlatarak, “Bu plan kentin Anayasası. Köprüyü buna uygun hale getirmek için ‘Alt ölçekli planlar yapılabilir’ hükmü, bir plan notu eklediler. 3. köprü, neden olacağı çevresel ve sosyal olumsuzluklardan ötürü Çevre, Tabiat Varlıklarını Koruma ve Boğaziçi Kanunlarına, Anayasa’ya; ayrıca, Türkiye’nin imzaladığı pek çok uluslararası sözleşmeye aykırıdır” dedi. 


Şehir Plancıları Odası İstanbul Şubesi adına konuşan Çare Olgun Çalışkan da, köprünün transit araç trafiğine yönelik olacağının açıklandığını anımsatarak, “Transit, kent trafiğinde yüzde 3 pay sahibi. 2. köprü bu mantıkla yapıldı ama çözüm olmadı, nüfus arttı&quot; dedi. 

&quot;350 Milyar Dolarlık Bir Pazar Oluşacağı Öngörülüyor&quot;
Çalışkan, hazırlanan raporu şöyle anlattı: 
“3. köprüyle açılacak yeni imarlı arazilerin toplamı mütevazı bir şekilde 500 bin dönüm olarak kabul edilsin. Kentin kuzeyinde imara açık, 1 dönüm arazinin değeri yaklaşık 100 bin TL. Boğaz’a doğru bu rakam 400 bin TL’ye çıkıyor. Etki alanındaki arazilerin, imara açıldığında toplam 50 milyar TL (35 milyar dolar) değeri (rayici) olacaktır. Bu arazinin üzerinde inşaat faaliyetlerinin başlamasıyla altyapı, toplu taşıma, ticari ve sosyal fonksiyonlar gelecek. Bu gelişmelerin ekonomik değeri, arazinin 10 katı olarak hesaplandığında toplam 350 milyar dolarlık bir pazar oluşacağı görülüyor. Bu pazar, büyük sermaye gruplarını kriz sıkışıklığından kurtarıp iktidarın devamlılığını kolaylaştıracak.&quot;

1453 Hektar Orman Yok Olacak 2.5 Milyon Ağaç Kesilecek 
Çare Olgun Çalışkan, 3. köprü projesinin hayata geçmesi halinde, etki alanı içinde kalan 680 hektar doğal sit alanının, 931 hektar tarım alanının, 1453 hektar ormanın yok olacağını ve 2.5 milyon ağacın kesileceğini vurguladı.

Çalışkan, köprünün geçeceği İstanbul’un kuzey bölgesinin İBB tarafından hazırlatılan 1/100.000’lik plana göre, ‘dokunulmaması gereken bölge’ olarak işaretlendiğini belirtti ve “3. köprü, yaşam kaynaklarını bölüyor. Burada kentin ormanları, su havzaları var. Köprü yapılırsa, İstanbul, Karadeniz ile birleşen bir kent olacak” dedi. 

Şehir Plancıları Odası İstanbul Şubesi adına konuşan Çare Olgun Çalışkan, aynı planda, İstanbul için 2023’te 16 milyon kişilik nüfus öngörüldüğü, köprünün gelmesi halinde 23 milyona çıkılacağını, ilk etapta 7.3 milyon kişilik artış olacağını kaydetti.

Bir köprünün havayı kirletici payının yüzde 47 olduğunun da altını çizen Çalışkan, “Sanayi ve evsel atıklardan bile (%35) fazla bir orandan söz ediyoruz. İstanbul’un transit trafiği karadan değil, deniz ve demiryolu ağıyla, yine İBB’nin daha önce açıkladığı Ro-Ro ve Ro-La yöntemleriyle çözülebilir” dedi. 

Tüketiciyi Koruma Derneği de davacı 
Dava açan odalar arasında; Mimarlar Odası, Şehir Plancıları Odası, Peyzaj Mimarları Odası, Çevre Mühendisleri Odası, İnşaat Mühendisleri Odası, Orman Mühendisleri Odası, Harita ve Kadastro Mühendisleri Odası, Kimya Mühendisleri Odası, Ziraat Mühendisleri Odası’nın İstanbul şubeleri yer aldı.

Tüketiciyi Koruma Derneği temsilcisi de direnişe katılarak cuma günü dava açacaklarını belirtti. 3’üncü köprünün yeni 2B alanları doğuracağı ve ‘yaşama saldırı’ projesi olduğu vurgulanarak, İstanbul’un ulaşım sorununun toplu taşımanın geliştirilmesiyle çözülmeye çalışılması gerektiği, köprülerin yalnız iş ve özel araç trafiğine yönelik olduğu ifade edildi. 

</TEXT>
</DOC>
