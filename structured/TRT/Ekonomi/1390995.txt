<DOC>
<DOCNO> 1390995 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=d304d012-a513-4c19-808e-593345e41fcc </URL>
<DATE> 2011/01/09 </DATE>
<TIME> 11:54:00.0 </TIME>
<AUTHOR>    </AUTHOR>
<HEADLINE>
toki'den 3 iyi haber
</HEADLINE>
<TEXT>
Toplu Konut İdaresi (TOKİ), yeni yıla 3 iyi haber ile girdi. 

Şehit ailelerine verilen faizsiz konut kredisi ile kültür varlıklarının restorasyonu için açılan kredi tutarları artırılırken, kooperatiflere açılan kredinin erken kapatılması imkanı getirildi. Kooperatiflerin kredilerini erken ödemesi halinde, borçlarında yüzde 10 ile yüzde 35 arasında indirim yapılacak. 

TOKİ&rsquo;den verilen bilgiye göre, Toplu Konut Fonu&rsquo;ndan Şehit Ailelerine Malüller ile Dul ve Yetimlerine Açılacak Faizsiz Konut Kredisi Yönetmeliği kapsamında kullandırılan faizsiz konut kredilerinin tutarı, yıl sonu açıklanan TÜFE oranı olan yüzde 6,40 artırılarak, 2011 yılı için 60 bin 100 liraya yükseltildi. Geçen yıl, faizsiz kredi uygulaması kapsamında, şehit ailelerine kullandırılan kredi tutarı 56 bin 454 lira idi. 

Verilen bilgiye göre, söz konusu yönetmelik kapsamında, 1986 yılından geçen yıl sonu itibariyle, 13 bin 696 haksahibine toplam 182 milyon 160 bin lira faizsiz konut kredisi kullandırıldı. Krediden 2008&rsquo;de 461, 2009&rsquo;da 434, geçen yıl 333 haksahibi yararlandı. 

Faizsiz konut kredisi için başvurular, öncelikle Sosyal Güvenlik Kurumu&rsquo;na (Emekli Sandığı Genel Müdürlüğü) yapılıyor. Haksahiplerinin, alacakları &rsquo;&rsquo;haksahipliği belgesiyle&rsquo;&rsquo; beraber en yakın Ziraat Bankası şubesine başvurması gerekiyor.   

Kredinin geri ödemesi, haksahibinin her türlü tazminatlar dahil olarak almakta olduğu maaşının 4&rsquo;te biri tutarındaki miktarın Emekli Sandığı&rsquo;nca kesilmesi suretiyle yapılıyor. Kredinin vadesi, borç tamamen ödenene kadar uzuyor. Krediye faiz uygulanmıyor, ancak, kredinin açılışında bir defaya mahsus olmak üzere haksahibinden kredinin yüzde 2&rsquo;si oranında masraf karşılığı alınıyor. 

TOKİ, tescilli kültür varlıklarının onarımı ve restorasyonu amacıyla 
 açılan kredinin tutarını da bu yıl için 90 bin liraya yükseltti. Geçen yıl, bu 
 amaçla, her bir proje için en fazla 80 bin lira kredi açılıyordu.

TOKİ, borcunu erken ödeyen kooperatiflerin borcunda da indirim yapacak.
         Toplu Konut Kredileri Uygulama Yönetmeliği kapsamında toplu konut 
 yapımcılarına kullandırılan kredilerin geri 
 ödemelerinde, borç tutarında, geçen yıl olduğu gibi bu yıl da yüzde 10-35 
 arasında indirim uygulanacak.



</TEXT>
</DOC>
