<DOC>
<DOCNO> 1403267 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=73eee4dc-7b27-400c-ab51-3ad018ce32b1 </URL>
<DATE> 2011/01/20 </DATE>
<TIME> 23:40:00.0 </TIME>
<AUTHOR>    </AUTHOR>
<HEADLINE>
stad izinleri olumlu yolda
</HEADLINE>
<TEXT>
Beşiktaş Kulübü Başkanı Yıldırım Demirören, stat projesiyle ilgili dosyalarının yakın bir zamanda Anıtlar Kurulu'na gideceğini söyledi.

Bugün yeniden yayın hayatına başlayan BJK TV&rsquo;de, televizyonun kurulması için masrafları üstlenen Beşiktaş taraftarı Palmali Holding Yönetim Kurulu Başkanı Mübariz Gurbanoğlu ve Beşiktaş Kulübü Yönetim Kurulu Üyesi Aleaddin Aykaç ile beraber canlı yayına katılan Demirören, soru üzerine stat projesiyle ilgili son durumu anlattı. 

Başbakan Recep Tayyip Erdoğan&rsquo;a her zaman spora destek olduğu için ve statla ilgili olumlu bakış açısı nedeniyle teşekkür ederek söze başlayan Demirören,

 &rsquo;&rsquo;Tahmin ediyorum bugün yarın anıtlar kurulu 3. dairemize, 3. kurula dosyamız gidecek. Değerli kurul üyelerimizin vereceği, üstünde yapacağı oynamalarla stadımızın son durumunun resmi hali ortaya çıkacak. Eğer bunlar olursa ki, özellikle geçen gün bir gazetede Sayın Devlet Bakanımız Egemen Bağış Bey&rsquo;in de bir bir röportajı vardı, öncelikle yapılması gereken statlardan biri İnönü Stadı&rsquo;dır diye. Kendisine teşekkür ediyorum. Beşiktaş camiasının sesine aracı oldu aslında. İnşallah kuruldan çıktıktan sonra en kısa zamanda, hedefimiz mayıs ayında kazmayı vurmak ama tabii ki bunun belli prosedürleri var. Hedefimiz bu mabedimizden geçici bir süre ayrılarak, dışarıda bir yerde oynamak. Daha yerine karar vermedik. Ama izinlerimiz olumlu yolda gidiyor diye ümit ediyorum. Çünkü sayın büyüğümüz, değerli başbakanımız cidden bu işe çok destek oldu&rsquo;&rsquo; şeklinde konuştu. 

Stat inşaatının ne kadar zamanda biteceği sorusuna verdiği yanıtta ise Demirören, daha önce belli firmalarla görüşmeler yaptıklarını, kendilerine 18 ay gibi bir zaman verildiğini hatırlatarak, &rsquo;&rsquo;Ama inşaat olduğu için ben onu 24 ay gibi düşünüyorum&rsquo;&rsquo; dedi. 

Stat konseptine bakış açılarının, finansmanı yapıcı firmaya yüklemek ve yap-işlet-devret modeli olduğunun altını çizen Demirören, &rsquo;&rsquo;Bizden para çıkmayacak şekilde, tamamen yatırımcı firma bunu yapacak. Bütün rakamlar çıktıktan sonra adet ve gelirler hesaplandıktan sonra yap-işlet-devret süresi hesaplanacak. Sonuçta biz hiçbir yerden bir şey istemeden, kulübümüzün bulduğu olanaklarla stadımızı yapmak istiyoruz&rsquo;&rsquo; ifadelerini kullandı. 

Yapılacak stattan ne kadarlık bir gelir elde edileceğiyle ilgili olarak da Demirören, &rsquo;&rsquo;Sadece gelirler olarak bakmamak lazım. Zamanında yaptığımız kaba hesaplara göre, 45-50 milyon dolarlar civarında bir gelir çıkıyor stattan. Ama bu rakamlar projeler detaylandıktan sonra çıkacak. İsim hakkını satmak da kulüpte kalacak. Yapıcı firmayla alakası yok. Yapıcı firma sadece bilet geliri, kombine geliri, buradaki organizasyonların geliriyle yap-işlet-devret modelinin neticesini alacak&rsquo;&rsquo; şeklinde konuştu. 

Korsan ürünlere karşı açtıkları savaşta sonuna kadar devam edeceklerini anlatan Demirören, geçen yıllara göre taraftarlarının daha da bilinçlendiğini ve bu sezon henüz ikinci yarı başlamadan forma satışında 118 bin rakamına ulaştıklarını bildirdi. 

Bu sezon olmazsa bile gelecek sezona Avrupa&rsquo;da büyük başarılar hedeflediklerini kaydeden Demirören, siyah-beyazlı ekibin UEFA Avrupa Ligi&rsquo;ndeki mücadelesiyle ilgili beklentilerini; 

&rsquo;&rsquo;Bu sene olmasa da seneye kesin başarı bekliyoruz. Ama bu sene de hem Türkiye&rsquo;yi tek temsil eden takımız, hem Türkiye tarihine baktığımız vakit 13 puanla bir gruptan çıkan ilk takım. Beşiktaş&rsquo;ın 30 yıllık UEFA ligi tarihine baktığımız vakit, toplamda 100 gol atılmış, bunun 25&rsquo;ini veya 26&rsquo;sını son 3 ayda atmış bir takım. Bir ışık var bu sene, Avrupa&rsquo;da bir hedefimiz var. Ama esas hedefimiz, önümüzdeki seneye göre kadromuzu oluşturmak. Bu kadroyu oluştururken, devre arası transfer yapmamıza rağmen çok önemli oyuncuları getirdik. Bu uyuşumu önceden sağlarsak seneye çok daha rahat başlayacağız.&rsquo;&rsquo;  sözleriyle ifade etti. 

Demirören, ikinci yarı içinde beklentisini; 

&rsquo;&rsquo;Takımdan beklentimiz, her zaman söyledim, bizim 12 maçlık olan rekoru kırmaları. Ama bunda en mühimi, Beşiktaş ruhuyla oynamaları. Beşiktaşlının beklediği, bu takımın mağlup bile olsa sonuna kadar mücadele etmesidir. Beklentim bu. Bu kadronun, bu hocanın yapacağına yüzde yüz inanıyorum. Tabii ki şanssızlıklar her zaman olur. Futbolda bence şans faktörü yüzde 50&rsquo;lere kadar geliyor. Beşiktaş&rsquo;ın en büyük şanssızlığı hep sakatlıktır. Futbol kalesi bazen o kadar büyüktür ki, orta sahadan vurursun girer, bazen ceza sahası içinden vurursun auta gider.&rsquo;&rsquo; şeklinde açıkladı.

BJK TV&rsquo;nin yeniden oluşturulmasını üstlenen iş adamı Gurbanoğlu ise her Beşiktaşlının kulübünü desteklemesi gerektiğini ifade ederek, Beşiktaşlılığının nereden geldiğini;

 &rsquo;&rsquo;Tamamıyla Süleyman Seba zamanından geliyor. Benim Türkiye&rsquo;ye ilk gelişim 1993 yılı. Beşiktaş&rsquo;ın halk takımı olması fikriyle yola çıktım. Ayrıca sevdiğim renk, siyah ve beyaz. Bir de Beşiktaş&rsquo;ın, Türkiye&rsquo;nin en düzgün, Türk milletine, ırkına en yakışan futbol kulüplerinden birisi olduğunu düşünüyorum&rsquo;&rsquo; şeklindeki sözlerle aktardı. 

Gurbanoğlu, stat projesiyle ilgili olarak da &rsquo;&rsquo;Sadece Beşiktaşlılar için değil, İstanbul&rsquo;un, Avrupa&rsquo;nın göbeğinde böyle manzaralı bir stat Türkiye&rsquo;ye yakışan bir proje. Galatasaray Futbol Takımı&rsquo;na 600 milyonluk bir stadı hediye eden devlet, Beşiktaş&rsquo;a parasız inşaat izni verir, ona inanıyorum&rsquo;&rsquo; dedi. 


</TEXT>
</DOC>
