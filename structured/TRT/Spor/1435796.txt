<DOC>
<DOCNO> 1435796 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=841e2b38-a838-4275-9d2e-2f7af5d6b8b6 </URL>
<DATE> 2011/02/21 </DATE>
<TIME> 14:50:00.0 </TIME>
<AUTHOR>    </AUTHOR>
<HEADLINE>
webber: ���eksiklerimiz var���
</HEADLINE>
<TEXT>
Avustralyalı pilot, Red Bull’un eksikler üzerine yoğunlaşması gerektiğini dile getirdi.

Red Bull pilotu Mark Webber, Barcelona’daki testlerin ilk iki gününde en hızlı tur zamanlarına imza atan RB7’nin eksikleri üzerinde çalışmaları gerektiğini söyledi.

Webber, 2011 otomobilinin henüz en iyi araç olarak görülmemesi gerektiğinin altını çizdi ve “ilk turlarımızı atıyoruz. İyi olduğumuz söyleniyor ancak ilk yarışa çıkmadan rakiplerimizin neresinde olduğumuzu bilemeyiz” diye konuştu.

Ferrari’nin çok güçlü ve hızlı olduğunu, McLaren’in ise henüz gerçek performansını ortaya koyamadığını ifade eden Avustralyalı pilot, testlerde önemli olanın pistte kalabilmek ve veri toplamak olduğunu belirtti.

Webber, “Red Bull’un otomobilin eksik yönlerini geliştirmek ve rakiplerini yakalamak konusunda bir sorunu olacağını sanmıyorum. Çok iyi bir ekibe sahibiz. Sezona iyi bir otomobil ile başlamak şampiyonluk için çok büyük avantaj. RB5 ve RB6 son derece başarılı işler ortaya koyan araçlardı. Umarım RB7 de onlar gibi olacaktır” dedi.
</TEXT>
</DOC>
