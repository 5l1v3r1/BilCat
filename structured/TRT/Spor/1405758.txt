<DOC>
<DOCNO> 1405758 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=f304a462-aee0-4e6b-80dd-ce12e474e158 </URL>
<DATE> 2011/01/23 </DATE>
<TIME> 15:12:00.0 </TIME>
<AUTHOR>    </AUTHOR>
<HEADLINE>
yeni cim bom yeni arena'da
</HEADLINE>
<TEXT>
Yeni transferler, yeni stad. Galatasaray, ikinci yarıya Sivasspor'u Türk Telekom Arena'da konuk ederek başlıyor. 

Adı Galatasaray&rsquo;ın tarihi başarıyla özdeşleşen Ali Sami Yen Stadı&rsquo;na veda eden sarı-kırmızılı takım, Sivasspor maçıyla yeni stadı Ali Sami Yen Spor Kompleksi Türk Telekom Arena&rsquo;daki ilk resmi müsabakasına da çıkmış olacak. 

Sezonun ilk yarısındaki performansıyla büyük hayal kırıklığı yaratan Galatasaray, Kazım Kazım, Juan Emmanuel Culio, Bogdan Stancu, Robinson Zapata ve Yekta Kurtuluş&rsquo;la takviye edilen yeni kadrosuyla ikinci yarıda daha başarılı bir performans ortaya koymanın ve taraftarına kendisini affettirmenin hesaplarını yapıyor. 

Sarı-kırmızılı takımda Sivasspor maçı öncesi, Milan Baros, Juan Pablo Pino, Gökhan Zan ve Çağlar Birinci&rsquo;nin sakatlıkları devam ediyor. Avustralyalı Harry Kewell ve Lucas Neill da Asya Kupası&rsquo;nda milli takım forması giyiyor.

Ali Sami Yen Spor Kompleksi Türk Telekom Arena&rsquo;da saat 19.00&rsquo;da başlayacak Galatasaray-Sivasspor maçını Kuddusi Müftüoğlu yönetecek. 

Galatasaray taraftarları, Türk Telekom Arena&rsquo;da bilet satışı yapılan ilk maç olma özelliği de taşıyan Sivasspor karşılaşmasına büyük ilgi gösteriyor.

Yaklaşık 20 bin kombine kart sahibinin olduğu Türk Telekom Arena&rsquo;da, dün akşam itibariyle 20 binin üzerinde biletin satıldığı duyurulurken, Sivasspor maçında 52 bin kapasiteli statta tribünlerin büyük ölçüde dolması bekleniyor.



</TEXT>
</DOC>
