<DOC>
<DOCNO> 1390186 </DOCNO>
<SOURCE> trt </SOURCE>
<URL> http://www.trt.net.tr/haber/haberdetay.aspx?haberkodu=de2353ac-a948-4490-8f5e-9d218737866c </URL>
<DATE> 2011/01/08 </DATE>
<TIME> 10:54:00.0 </TIME>
<AUTHOR>    </AUTHOR>
<HEADLINE>
takas sihiri
</HEADLINE>
<TEXT>
Hidayet Türkoğlu’nun da dahil olduğu takasın ardından müthiş bir çıkış yakalayan Orlando Magic, Houston Rockets’ı 110-95 mağlup etti. 

Florida&rsquo;da Houston Rockets’ı konuk eden Orlando, galibiyet serisini de 8 maça çıkarttı.

Başa baş geçen ilk yarıda, birinci çeyreği 28-27 geride kapatan Orlando, ikinci çeyrekte Jason Richardson ile etkili oldu ve soyunma odasına 53-50 önde gitti. 

Üçüncü çeyrekte ise Orlando Sihiri sahada etkisini gösterdi. Rakibine sadece 21 sayı şansı tanıyan Florida ekibi, tam 39 sayı buldu ve son çeyreğe 21 sayı farkla girdi. 92-71. 

Son çeyrekte oyunun kontrolünü elinde tutmayı başaran Orlando karşılaşmayı da 110-95 kazandı.

Milli basketbolcumuz Hidayet Türkoğlu, 12 sayı, 6 asist ve 3 ribaundluk performansıyla yine iyi bir oyun ortaya koydu.  Orlando&rsquo;da Jason Richardson 18 sayı, 3 ribaund, 3 asist, Brandon Bass 18 sayı, 9 ribaund, Dwight Howard da 13 sayı, 11 ribaund ve 2 blokla karşılaşmayı tamamladı. 

Houston’ın en etkili ismi, 27 sayı, 4 ribaund ve 2 asistle oynayan Kevin Martin oldu. 
</TEXT>
</DOC>
