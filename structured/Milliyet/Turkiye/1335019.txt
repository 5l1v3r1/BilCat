<DOC>
<DOCNO> 1335019 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f9c9723/l/0L0Smilliyet0N0Btr0Cnefes0Ekesen0Eboga0Eoperasyonu0Cturkiye0Csondakika0C130B110B20A10A0C13140A530Cdefault0Bhtm/story01.htm </URL>
<DATE> 2010/11/14 </DATE>
<TIME> 07:07:06.0 </TIME>
<AUTHOR>  </AUTHOR>
<HEADLINE>
Nefes kesen ‘Boğa’ operasyonu
</HEADLINE>
<TEXT>’da, bayramda kesilmesi için alınan ve kesimin yapılacağı eve getirilirken sahibinin elinden kaçan kızgın boğa, ortalığı birbirine kattı. Kurumuş olan dere yatağına giren ve burada kıstırılan boğa, kendisini yakalamak isteyenleri uzun süre uğraştırırken, vatandaşlar arasında da panik yaşanmasına neden oldu. Polis, itfaiye ve vatandaşları peşinden koşturan boğa, 4 saat süren kovalamacanın ardından güçlükle yakalandı.
Hacı Tepe ve Ali Kurnaz adlı vatandaşlar, bayramda kesmek üzere pazardan 4 bin liraya bir boğa satın alıp, Hızmalı Mahallesi’ndeki evlerine getirdi. Pazardan kamyonet ile Hızmalı Mahallesi’ne getirilen boğa, indirildiği sırada bir anda kaçmaya başladı. Mahallede paniğe neden olan boğa, daha sonra indirildiği yere 500 metre mesafedeki kurumuş olan Karakoyun Deresi içerisine girdi. Burada hayvanı yakalamak isteyen bazı vatandaşlar, boğanın kendilerine zarar verebileceği düşüncesiyle telefonla belediyeden yardım istedi. Boğanın kaçtığını duyan yüzlerce meraklı vatandaş da, dere üzerindeki köprüden boğayı ve yakalama çalışmalarını izlemeye başladı. Yaklaşık bir saat dere yatağında duran ve kimseyi yanına yaklaştırmayan boğa, sahiplerinin kement atarak yakalama girişimlerinı de boşa çıkardı.
BOĞA TİMİ ATEŞ ETMEDİ
İhbarın ardından olay yerine gelen Şanlıurfa Belediyesi’nde görevli boğa yakalama timi, sadece kesim yapılacak hayvana  iğneli tabanca ile ateş edebileceklerini söyledi. Sahiplerinin boğayı, bayramda keseceklerini söyleyerek kabul etmemesi üzerine belediye boğa timi müdahale etmeden bölgeden ayrıldı.
İTFAİYE VE POLİS GELDİ
Boğa timinin ardından bu kez itfaiye ekipleri ile polisler olay yerine geldi. Polis ve itfaiyecilerin gelmesinin ardından meraklı vatandaşların sayısı da artarken, yapılan uğraşlar sonuç vermedi ve boğa yanına kimseyi yaklaştırmadı.
Yakalama çalışmaları sürerken, kalabalık içerisinden gelen Mustafa Benzer adlı bir kişi ise elindeki ekmek ile boğayı sakinleştireceği iddiasında bulundu ama onun da çabası karşılıksız kaldı.
DİŞİ HAYVAN DA SAKİNLEŞTİRMEDİ
Son olarak boğanın yakalanması için dişi bir hayvan getirilerek sakinleştirilip, dışarı çıkarılması kararına varıldı. Eyyübiye Mahallesi’ndeki hayvan pazarından bir kamyonet ile getirilen dişi hayvan, birkaç kişi tarafından götürüldüğü derede boğayı sakinleştiremedi. Etrafındaki kalabalıktan rahatsız olan boğa, bir anda koşarak dere dışına kaçtı. Boğanın dışarı kaçtığını gören onlarca kişi ise, hayvanın hedefi olmamak için sağa sola koşturup, toprak yığınların bulunduğu alanlara koşmaya başladı.
İnsanların peşinden koşan boğa, bu sırada kuyruğundan yakalayan bir kişiyi toprak alanda sürükledi ve ardından beş metre yükseklikten yere düştü. Düşüşünün ardından daha da kızgın hale gelen boğa, önünde bulunan onlarca kişinin peşinden ilerledi. Boğanın geldiğini görenler koşarak kendilerini kurtarmaya çalıştı. Paniğe neden olan ve vatandaşların altında kalmamaya çabaladığı boğa, son olarak sıkıştırıldığı bir yerde atılan kement ile yakalandı. Boğazındaki ip ile çekilmek istenen boğa, bu kez başını duvarlara vurup kaçmayı denedi. Çok sayıda kişinin aynı anda ayaklarını bağlamaya çalıştığı boğanın, daha sonra etrafta bulunan bir poşu ile gözleri kapatıldı. Bu şekilde götürülmek istenen boğa, yeniden kaçmayı deneyip onlarca kişiyi peşinden sürükledi. Yaklaşık 4 saat süren kovalamaca sonunda boğa, güçlükle bir kamyonete bindirilip, sahibinin evine götürüldü.</TEXT>
</DOC>
