<DOC>
<DOCNO> 1333138 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f836c91/l/0L0Smilliyet0N0Btr0C50Eyasindaki0Ekizi0Ekacirmak0Eisteyince0Elinc0Eedilmek0Eistendi0Cturkiye0Csondakika0C10A0B110B20A10A0C13126760Cdefault0Bhtm/story01.htm </URL>
<DATE> 2010/11/10 </DATE>
<TIME> 13:42:04.0 </TIME>
<AUTHOR>  </AUTHOR>
<HEADLINE>
5 yaşındaki kızı kaçırmak isteyince linç edilmek istendi
</HEADLINE>
<TEXT> 'da 5 yaşındaki kız çocuğu Ö.Ç., ekmek almak için gittiği bakkaldan çıkarken yanına yaklaşan 31 yaşındaki Murat B. “Ben babanın arkadaşıyım, seni ona götüreceğim” diyerek onu kaçırmaya çalıştı. Durumu fark eden mahalle sakinleri şüpheliyi yakalayarak linç etmek istedi. Olay yerine gelen polis, Murat B.'yi gözaltına aldı.

İlkadım İlçesi Kışla Mahallesi’nde meydana gelen olayda, Ö.Ç. evlerinin yakınında bulunan bakkala ekmek almaya gitti. Ekmek aldıktan sonra bakkaldan çıkan kızın yanına gelen Murat B., Ö.Ç.'yi elinden tutarak, “Ben senin babanın arkadaşıyım. Seni babana götürmeye geldim” deyip kızla birlikte mahallenin dışına doğru yürümeye başladı. Durumu görenler kızın annesi 31 yaşındaki Havva Ç.'ye haber verdi. Evinin balkonuna çıkıp baktığında Murat B.'yi tanımayan anne “Kızımı kaçırıyorlar” diye bağırınca şüpheli kaçmaya, mahalle sakinleri ise kovalamaya başladı.

Kısa bir kovalamacanın ardından kalabalık tarafından yakalanan şüpheli linç edilmek istendi. Olay yerine gelen polis ekipleri Murat B.'yi öfkeli kalabalığın elinden kurtarıp, gözaltına aldı.

Suçlamaları kabul etmeyen şüpheli, “Benim kötü bir niyetim yoktu. Beni yanlış anladılar” dedi. Olayla ilgili soruşturmanın sürdüğü belirtildi.</TEXT>
</DOC>
