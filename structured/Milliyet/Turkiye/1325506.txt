<DOC>
<DOCNO> 1325506 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f5868ed/l/0l0smilliyet0n0btr0cagabeyine0eumut0eolan0eumit0enejat0ebebek0edogdu0cturkiye0csondakika0c0a40b110b20a10a0c1310a230a0cdefault0bhtm/story01.htm </URL>
<DATE> 2010/11/04 </DATE>
<TIME> 17:12:09.0 </TIME>
<AUTHOR>  </AUTHOR>
<HEADLINE>
a��abeyine umut olan ��mit nejat bebek do��du
</HEADLINE>
<TEXT> MUĞLA'nın Köyceğiz İlçesi'ne bağlı Döğüşbelen Köyü'nde ağır talasemi (Akdeniz Anemisi) hastası olarak doğduktan sonra tüm ümidini yeni doğacak kardeşinden alınacak kök hücreye bağlayan 5.5 yaşındaki Onur Aygün'ün yaşam ümidi Ümit Nejat bebek dünyaya geldi. Bebekten, kök hücre için alınan kordon kanının bazı işlemlerden geçirildikten sonra dondurulduğu belirtildi. Onur'un tedavisine ise kardeşinin 2 yaşına gelmesi veya 12 kiloya ulaşmasının ardından başlanacağı bildirildi.1 Mart 2005'te ileri derecede talasemi hastası olarak dünyaya gelen Onur'un kurtulabilmesi için yeni doğacak kardeşten alınacak kök hücre nakline karar verildi. Fakat anne Filiz Aygün hamile kalamayınca tüp bebek konusu gündeme geldi. Aile varını yoğunu satıp 30 bin lira harcayıp ilk denemede başarısız olunca parasızlıktan kıvranırlarken bu kez imdatlarına Mecidiyeköy Çevre Hastanesi Kadın Doğum ve Tüp Bebek Uzmanı Prof. Dr. Ümit Özekici yetişti. Masrafların bir kısmının üstlenilmesi kararı verildiği anda İstanbullu bir işadamı tüm masrafları karşılayacağını belirterek yardım elini uzattı.Birkaç tüp bebek denemesinden sonra aileden tekrar alınan sperm ve yumurtalar Kasım 2009’da ABD'ye gönderildi. Ayrıştırma işleminin ardından dokuların anne ve Onur ile uyuştuğu tespit edildi. 27 Şubat 2010 tarihinde Prof. Ümit Özkesici tarafından tüp bebek yöntemiyle gerçekleştirilen transfer sonrası, anne Filiz Aygün hamile kalabildi. Aygün, Çevre Hastanesi'nde, bugün saat 10.44'te sezaryenle, 37 santimetre boyunda, 2 kilo 500 gram ağırlığında erkek bebek dünyaya getirdi. Bebeğe, ‘Ümit Nejat’ adı verildi.Doğumu gerçekleştiren, bebek ve annesinin sağlık durumunu iyi olduğunu belirten Kadın Doğum ve Tüp Bebek Uzmanı Prof. Dr. Ümit Özekici, “Sorunsuz bir doğum gerçekleştirdik. Doğum sonrasında bebeğimizin kordon kanını aldık. Kültür yöntemiyle bunu on katına çıkartabiliyoruz. Bu işlemi yaptıktan sonra kanı donduracağız. Nakil için bebeğin 2 yaşına gelmesi veya 12 kilo ağırlığa ulaşması gerekiyor. Bu süre tamamlandığında öncelikle kordon kanındaki kök hücreleri kullanacağız. Eğer bu hücreler yetmezse bu kez bebeğin kemik iliğinden kök hücre alınarak ağabeyi Onur tedavi edilecek” dedi. Bu bekleme süresinde bir aksilik olması halinde ise hemen ellerindeki dondurdukları kanı kullanacaklarını anlatan Prof. Dr. Özekici, ‘Ana tedaviyi küçük kardeş iki yaşına geldiği zaman yapmakta kararlıyız. Ayrıca aile, rahat olsun bundan sonraki masrafları da biz üstleniyoruz. Bir sıkıntı yaşamayacak” diye konuştu.Ümit Nejat'ın doğumuyla yeniden hayata döndüklerini belirten baba Metin Aygün “Söyleyecek kelime bulamıyorum. Çok mutluyuz. Rüyada gibi. Ümit hocamız ve isminin açıklanmasını istemeyen işadamımız sayesinde uzun zamandır unuttuğumuz mutluluğu tattık. Onlar için ne söylesem azdır. Cennetlik insanlar. Hayatımıza hayat kattılar. İkinci çocuğumuzla birlikte Onur'un da kurtulacak olması mutluluğumuzu daha da artırdı” dedi.</TEXT>
</DOC>
