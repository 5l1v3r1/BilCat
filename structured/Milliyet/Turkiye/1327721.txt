<DOC>
<DOCNO> 1327721 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f610ba9/l/0l0smilliyet0n0btr0ccocugunu0ebalkondan0eiple0esarkitan0eaileye0esorusturma0cturkiye0csondakika0c0a50b110b20a10a0c1310a70a90cdefault0bhtm/story01.htm </URL>
<DATE> 2010/11/05 </DATE>
<TIME> 17:16:26.0 </TIME>
<AUTHOR>  </AUTHOR>
<HEADLINE>
��ocu��unu balkondan iple sark��tan aileye soru��turma
</HEADLINE>
<TEXT>YOZGAT Valiliği, cep telefonunu almak için balkondan iple çocuğu alt kata sarkıtan aile için inceleme başlattı. İnceleme sonucunda anne A.N.G. ve kızı Y.K. hakkında 5395 Sayılı Çocuk Koruma Kanununun 5/1-a maddesi gereğince Sosyal Hizmetler İl Müdürlüğü tarafından danışmanlık tedbiri uygulanması ve ailenin 6 ay süreyle takip edilmesine karar verildi.Valilikten yapılan açıklamada, kent merkezinde bir apartmanın 4’üncü katından 3’üncü kat balkonuna küçük yaştaki kız çocuğunun iple sarkıtılması ve aynı şekilde geri çekilmesi haberinin basında yeralması üzerine inceleme başlatıldığı belirtildi. Yozgat Valisi Necati Şentürk imzasıyla yapılan yazılı açıklamada, “Yozgat İl Sosyal Hizmetler Müdürlüğü bünyesinde görevli uzmanlarla gerçekleştirilen ‘sosyal inceleme’ sırasında, 4 yaşında olan Y.K.’nın, anneannesi N.Y. ve anne A.N.G’nin aynı yerde ikamet ettikleri, anneanne N.Y.’nin torunu Y.K.’yı ikamet ettikleri dairenin balkonundan düşen kendisine ait cep telefonunu aldırmak amacıyla alt kat dairenin balkonuna iple sarkıtmak ve aynı şekilde geri çekmek suretiyle olayın gerçekleştiği anlaşılmış olup, söz konusu olayla ilgili adı geçen anneanne, anne ve çocuğun sağlık, konut ve gelir durumları bütün yönleriyle incelenmiş ve değerlendirilmiştir” denildi.İnceleme ve değerlendirme sonucunda anne A.N.G. ve kızı Y.K. hakkında 5395 Sayılı Çocuk Koruma Kanununun 5/1-a maddesi gereğince İl Sosyal Hizmetler Müdürlüğü tarafından Danışmanlık Tedbiri uygulanmasının başlatıldığı bildirilen açıklamada, ailenin 6 ay süreyle takip edilmesi, bu sırada ailenin ihtiyaçlarını karşılamak üzere ayni ve nakdi yardımda bulunulması ve konunun altı aylık süreç sonunda tekrar değerlendirilmesinin kararlaştırıldığı belirtildi. Ayrıca TCK'nın 233’üncü maddesi hükümleri gereğince Cumhuriyet Savcılığınca Aile Hukukundan Kaynaklanan Yükümlüklerin İhlali kapsamında, Y.K.’nın, anneannesi N.Y. ve annesi A.N.G’nin ifadesinin alındığı bildirildi.</TEXT>
</DOC>
