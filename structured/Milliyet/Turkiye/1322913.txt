<DOC>
<DOCNO> 1322913 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f4ee5f6/l/0l0smilliyet0n0btr0cnusaybin0ede0egerginlik0cturkiye0csondakika0c0a30b110b20a10a0c130a970a30cdefault0bhtm/story01.htm </URL>
<DATE> 2010/11/03 </DATE>
<TIME> 15:11:27.0 </TIME>
<AUTHOR>  </AUTHOR>
<HEADLINE>
nusaybin'de gerginlik
</HEADLINE>
<TEXT>MARDİN'in Nusaybin İlçesi'nde BDP’lilerin KCK/TM davasını protesto etmek için düzenlediği basın açıklamasına katılan bir grup yolu kapatıp yürüyüşe geçti ve polise taşlarla saldırdı. Polis, göstericileri basınçlı su ile dağıttı.Diyarbakır’da süren KCK/TM davasına ilişkin BDP Nusaybin İlçe Başkanı Süleyman Çiftçi, basın açıklaması yaptı. Açıklamaya, Nusaybin Belediye Başkanı BDP’li Ayşe Gökkan, Akarsu Belde Belediye Başkanı Lokman Fındık, Dargeçit Belediye Başkanı Süleyman Asan ile partililer katıldı.Nusaybin BDP İlçe Başkanı Süleyman Çiftçi, Türkiye'de Kürt halkının değerlerine saldırıldığını, kültürünün dejenere edildiğini bunların televizyonlardan yayınlandığını savundu. Çiftçi, “Türkiye’deki televizyonlar, 24 saat Kürtçe yayın yaparak, Kürt halkının değerlerine saldırıyor, kültürünü de dejenere edilmesine neden oluyor. Buna rağmen, yüzlerce Kürt siyasetçinin yargılandığı davada siyasetçilerin kendi ana dillerinde savunma yapma hakları ellerinden alınıp gasp ediliyor. KCK davasından beklentimiz elbette adaletin evrensel hukuk normları gözetilerek, Kürt halkının varlığı göz ardı edilmeden, yıllardır kangrenleşmiş Kürt sorununun çözümüne katkı sunacak bir karara varılmasıdır” dedi.Yapılan açıklamadan sonra bir grup, yürüyüşe geçerek slogan atmaya başladı. Şirin Bulvarı'nda toplanan göstericiler yolu trafiğe kapatıp, buradan bölücübaşı Abdullah Öcalan lehine slogan atarak Hükümet Konağı’na doğru yürüyüşe geçti.Çevik Kuvvet ekiplerinin müdahalesi sonucu ara sokaklara kaçan göstericiler polise taşla saldırmaya çalıştı. Bu sırada adliyenin önünde çeşitli dava takibi için bekleyenleri de gösterici sanan çevik kuvvet polisi, müdahalede bulundu. Çıkan arbedede bazı kişiler coplanırken, göstericilerle adliyede önünde bekleyenleri karıştırdığını fark eden polis hemen buradan ayrılarak göstericilerin peşine düştü.</TEXT>
</DOC>
