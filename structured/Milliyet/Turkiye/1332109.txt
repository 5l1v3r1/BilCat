<DOC>
<DOCNO> 1332109 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f74c1c1/l/0l0smilliyet0n0btr0cfalezlerde0egocuk0etehlikesi0cturkiye0csondakika0c0a80b110b20a10a0c13118510cdefault0bhtm/story01.htm </URL>
<DATE> 2010/11/08 </DATE>
<TIME> 19:11:34.0 </TIME>
<AUTHOR>  </AUTHOR>
<HEADLINE>
falezlerde g������k tehlikesi
</HEADLINE>
<TEXT>ANTALYA'daki dünyaca ünlü doğa harikası falez bandında, Konserve Koyu'nda dev bir falez kütlesinin ana karadan ayrıldığı belirlendi. Merkez Muratpaşa Belediyesi, bölgenin ‘afet bölgesi’ ilan edilerek tahliyesini talep etti.Muratpaşa Belediyesi, çok sayıda bina ve otelin bulunduğu Şirinyalı Mevkii'nde bulunan Konserve Koyu'nda falezlerin göçme tehlikesi altında olduğunu belirterek, alanın afet bölgesi ilan edilmesini istedi. Muratpaşa Belediyesi, bölgede yaşayanlarını can güvenliğinin tehlike altında olduğunu belirterek, binaların acilen boşaltılması için Antalya Valiliği ve Antalya Büyükşehir Belediye Başkanlığı'na başvurdu.Antalya Valiliği İl Afet ve Acil Durum Müdürlüğü'ne Muratpaşa Belediyesi'nin gönderdiği ilgili yazıda, bölge sakinlerinden Ahmet Timur'un şikayeti üzerine binada ve bölgede inceleme yapıldığı ifade edildi. Yapılan inceleme sonunda binanın dibinden başlayıp güneye doğru uzanan 3.5 metre uzunluğunda 3 metre derinliğinde boşluk belirlendi. Şikayete konu binada duvarlarda çatlaklar saptandığı ve hatta dışarıdan bakıldığında binanın deniz yönüne doğru eğik olduğunun gözlendiği yazıda belirtildi.BİNA ACİLEN BOŞALTILMALIBoşluğun su, aşırı yağışlar, doğal afet gibi olası durumlar karşısında genişleme ihtimali olduğunun belirtildiği yazıda, boşluğun binanın tam dibinde olması ve temelinin de boşlukta kalması sebebiyle ikamet eden vatandaşların can ve mal güvenliklerinin tehlike altında olduğunun altı çizildi. Muratpaşa Belediyesi Başkan Yardımcısı Deniz Fırat Budak imzalı yazıda, “Bahse konu yerde yaşayanların can ve mal güvenliği için binanın acilen boşaltılma kararının alınması gerekmektedir. Ayrıca mevcut tehlike sadece bahse konu binada olmayıp, zemindeki sorunlardan dolayı Konserve Koyu'ndaki binaları da kapsamaktadır” ifadelerine yer verildi.Muratpaşa Belediyesi'nin Jeoloji Mühendisleri Odası, Süleyman Demirel Üniversitesi, Akdeniz Üniversitesi, İl Afet Bölge Müdürlüğü ve Büyükşehir Belediyesi'nden uzmanlarla komisyon oluşturduğu ve iki yıldır konu üzerinde çalışıldığı belirtilirken, Büyükşehir Belediyesi Antalya Su ve Atıksu İdaresi (ASAT) Genel Müdürlüğü aracılığıyla bölgede yağmur suyu kanallarının yön değiştirilme çalışmalarına başladı.BAŞKAN EVCİLMEN: TESBİTLERİMİZ DOĞRULANDIMuratpaşa Belediye Başkanı CHP'li Süleyman Evcilmen, bölgedeki tek koyun Konserve Koyu olduğunu ve bu koyun falezlerin yıkılmasıyla ortaya çıktığını söyledi. Kentin eski imar planlarında yat limanı olarak işaretlenen ve 1990'lı yılların başlarında bölgenin yapılaşmaya açıldığını kaydeden Başkan Evcilmen, “Çok uzun zamandır sürdürdüğümüz etütler sonuçlandı. Bu etütleri yaptırırken tek bir çalışmaya bağlı kalmadık. Bir çok kurum ve kuruluşla birlikte çalıştık. Fakat gelinen noktada ne yazık ki falez bandında görsel tesbitlerimiz doğrulandı” diye konuştu.BİR AN ÖNCE TAHLİYE EDİLMELİBölgede aralarında otellerin de bulunduğu 8 kadar binanın tehlike altında olduğunu belirten Başkan Evcilmen, bölgeye giriş ve çıkışların engellenmesi, kırılma yaşanan alanın emniyet şeridi içine alınması gibi geçici önlemler aldıklarını söyledi. Söz konusu yerin afet alanı ilan edilerek, binaların tahliyesi ve yıkımıyla ilgili yetkinin Büyükşehir Belediyesi'nde olduğunu vurgulayan Başkan Evcilmen, “Bölgede deprem riski var. Can güvenliği söz konusu olduğu için buraların bir an önce tahliye edilmesi lazım” dedi.Diğer yandan Antalya Valiliği de Yıldız Teknik Üniversitesi'ne yazı yazarak, uzmanların bölgeyi incelemesini istedi. </TEXT>
</DOC>
