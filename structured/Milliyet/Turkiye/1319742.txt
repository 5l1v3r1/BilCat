<DOC>
<DOCNO> 1319742 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f3b6738/l/0l0smilliyet0n0btr0cavrupa0enun0ekabusu0eantalya0eya0efirsat0e0cturkiye0csondakika0c0a10b110b20a10a0c130a86760cdefault0bhtm/story01.htm </URL>
<DATE> 2010/11/01 </DATE>
<TIME> 13:17:43.0 </TIME>
<AUTHOR>  </AUTHOR>
<HEADLINE>
avrupa'nun kabusu antalya'ya f��rsat!
</HEADLINE>
<TEXT>ANTALYA´daki spor turizmi otoriteleri, Avrupa´yı vurması beklenen son bin yılın soğuğunu fırsata çevirmeyi planlıyor. WOW Otelleri Spor Koordinatörü Süreyya Ertuğrul, bu sezon futbol turizminin erken başladığına dikkat çekerek, dünyanın birçok ülkesinden kulüplerin rezervasyonlarını yaptırmaya başladıklarını söyledi. Bu yıl kamp döneminde Avrupa, Asya, Afrika ve Amerika´dan 1500´ün üzerinde takımın Antalya´ya gelmesinin beklendiğini belirten Ertuğrul, "Bu sene kışın özellikle Avrupa´da çetin geçecek olması, daha ılıman Antalya için fırsat olabilir" dedi.1 Ocak´taki devre arasına kadar çeşitli turnuvalar düzenlemeyi planladıklarını söyleyen Süreyya Ertuğrul, "Sadece profesyonel anlamda değil, şirketlere yönelik futbol turnuvaları da düzenleyeceğiz. Dolayısıyla Antalya´mızdaki 120´nin üzerindeki profesyonel çim saha sayesinde, futbol turizmi Antalya´da artık dünya çapında marka olmuş durumda. Bana göre Antalya dünyanın 1 numaralı futbol kamp merkezi, başkenti olmuş durumda" dedi.GRONİNGEN İLK KEZ GELECEK Kış için rezervasyonların geldiğine dikkat çeken Ertuğrul, "Belçika´dan Genk, Hollanda´dan ilk defa ülkemize gelecek olan Groningen takımının yöneticileri Antalya´ya gelerek, kamp yapacakları oteli ziyaret etti. Almanya, Avusturya´dan da her zamanki gibi takımlar gelecek. Ruslar, Ukraynalılar rezervasyonlarını biraz daha geç yapıyor, ama doğu bloku ülkelerindeki tüm futbol takımları yoğun kış şartlarından dolayı ülkemizi tercih ediyor. Hiçbiri başka ülkeye gitmiyor" diye konuştu.ANTALYA DAHA ILIMAN OLACAK Kışın bu yıl daha çetin geçeceği yönündeki söylentilere dikkat çeken Süreyya Ertuğrul konuşmasını şöyle noktaladı: "Tabi bu konuyu uzmanlar bilimsel olarak açıklayacaktır. Bu sene kışın özellikle Avrupa´da çetin geçeceği söyleniyor. Antalya bunu fırsata çevirebilir. Kış bu yıl çetin geçecekse, buraya gelmeyi planlayan takımların şehirlerinde kış daha da çetin, daha da zorlu geçecektir. Buna göre Antalya biraz daha ılıman olacaktır. Dolayısıyla bunun bize daha pozitif olarak yansıyacağını düşünüyorum." Takım sayısı artacak Titanic Otelleri Genel Koordinatörü ve aynı zamanda Antalya Titanic Oteli Genel Müdürü Gökhan Özbatır, genelde Kasım ayında başlayan takım rezervasyonlarının bu yıl Eylül, Ekim aylarında başladığını söyledi. Kendi otellerinde 55-60 takımı ağırlarken, bu yıl sezon boyunca takım sayısının 70´in üzerinde olacağına değinen Özbatır, "Bizim tek endişemiz şiddetli yağışlar. Çünkü sahalar kullanılamaz hale geliyor. Özellikle 5 yıldızlı oteller sahalarını yağış zamanlarında haklı olarak idman ve maçlara açmıyor. Biz ise izin vermek zorunda kalıyoruz. Bu da bize ekstra masraf anlamına geliyor" dedi. Özbatır, İskoçya´dan bu yıl ilk kez 2 takımın rezervasyon yaptırdığına da dikkat çekerek, Fransız Süper Ligi´nin hakemlerinin de kamp ve seminer için otellerine geleceklerini sözlerine ekledi.Saha sayısı artmalı Enda Tour Genel Direktörü Şamil Yaşacan, kış spor turizminde görüntünün iç açıcı olduğunu söyledi. Çok önemli bir durum olmaması halinde bu yıl spor turizminde yüzde 10 artış öngördüklerini belirten Yaşacan, "Gelen rezervasyonlar bunu gösteriyor. Gelecek büyük takımlar var. Kesinleşmiş rezervasyonlar olmamakla birlikte Almanya´dan Werder Bremen, Shalke 04, Hollanda´dan Ajax gibi kulüplerle görüşüyoruz" dedi. Türkiye Kupası maçları nedeniyle bazı turnuvaların iptal edildiğine de dikkat çeken Şamil Yaşacan, "Kupa nedeniyle hazırlık maçı yapma imkanı bulamayan kulüpler gelmekten vazgeçti. Ancak buna rağmen lig boşluğu olan takımların uğrak yeri Antalya olacak" diye konuştu. Türkiye´nin en büyük rakibinin İspanya ve Kıbrıs Rum Kesimi olduğuna da işaret eden Yaşacan, otellerin yatak sayısını artırmasından çok futbol sahalarını artırmaları gerektiğini sözlerine ekledi. </TEXT>
</DOC>
