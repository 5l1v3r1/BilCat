<DOC>
<DOCNO> 1333632 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f8437ea/l/0L0Smilliyet0N0Btr0Ckatilleri0Etanidik0E0Cturkiye0Csondakika0C10A0B110B20A10A0C13127110Cdefault0Bhtm/story01.htm </URL>
<DATE> 2010/11/10 </DATE>
<TIME> 21:44:13.0 </TIME>
<AUTHOR>  </AUTHOR>
<HEADLINE>
Katilleri tanıdık!
</HEADLINE>
<TEXT>muhabirinin telefonla ulaştığı Burhan Aslan'ın anlattıkları, toplu cinayetin cumartesi gecesi işlenme ihtimalini güçlendirdi.
Bugün Van’da olması beklenen Burhan Aslan, son olarak eşi Saide Aslan ile cumartesi öğlen saatlerinde telefonla konuştuğunu, ancak aynı gün gece saat 22.00 ile 23.00 arasında defalarca aramasına rağmen telefonun yanıt vermediğini söyledi. Burhan Aslan, cumartesi gece telefonuna ulaşamadığı eşini daha sonra neden aramadığı sorusuna, “Hiç bir şeyden şüphelenmedim, sonra ararım diye düşündüm” karşılığını verdi.
Bu arada, Van Eğitim ve Araştırma Hastanesi’nde otopsileri yapılan anne Saide Aslan, çocukları Sinan, Pınar, Fatma ve Mevlüt’ün cenazelerinin Erciş İlçesi'ne bağlı Kırkdeğirmen Köyü’nde toprağa verileceği belirtildi.
ÖLEN AĞABEYİNİN EŞİYLE NİKAHSIZ EVLİ
Eşi Saide ve 4 çocuğu korkunç cinayete kurban giden Burhan Aslan'ın, iki evli olduğu ortaya çıktı.
Burhan Aslan'ın, nikahlı eşi Saide'den 6 çocuğunun dünyaya geldiği, 1982 yılında ağabeyi Mustafa'nın ölümüyle dul kalan yengesi Makbule Aslan'la da evlendirildiği belirtildi. Burhan Aslan'ın, halen Kırkdeğirmen Köyü'nde oturan Makbule Aslan'dan da 6 çocuğunun bulunduğu kaydedildi.
Burhan Aslan'ın, Kırkdeğirmen Köyü'ne 15 kilometre uzaklıkta ve Erciş İlçesi'ne daha yakın Çelebibağ Beldesi'nde yaptırdığı eve nikahlı eşi Saide ve çocuklarının 6 ay önce taşındığı ve beldede fazla tanıdıklarının bulunmadığı belirtildi.
KAYMAKAM: NET OLARAK ŞÜPHELENDİĞİMİZ KİMSE YOK 
Erciş Kaymakamı Ramazan Fani, anne ve 4 çocuğunun öldürülmesiyle ilgili makamında gazetecilerin sorularını cevaplandırdı. Kaymakam Fani, soruşturmanın selameti açısından her hangi bir bilgi veremeyeceğini söyledi. Kaymakam Fani şöyle konuştu:
“Jandarma ve devletin tüm imkanları kullanılarak soruşturma çok boyutlu olarak yürütülüyor. Elde edilen deliller var. Şu anda jandarma farklı deliller peşinde. Bu kapsamda yakınları da dahil bir çok kişinin ifadesi alındı. Aile reisinin de ifadesi alınacak. Şu anda net olarak şüpheli olarak belirlediğimiz kimse yok. Umuyorum, en kısa zamanda bunu çözeceğiz. Cinayetin, cumartesi gecesi yapılmış olma ihtimali üzerinde duruyoruz. Bu arada, cinayeti tek kişinin işlemediği yönünde de şüphelerimiz var.”</TEXT>
</DOC>
