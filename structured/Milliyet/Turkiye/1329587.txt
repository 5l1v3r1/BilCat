<DOC>
<DOCNO> 1329587 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f672507/l/0l0smilliyet0n0btr0ckutlamaya0egittiler0egeri0edonmediler0cturkiye0csondakika0c0a60b110b20a10a0c13110a680cdefault0bhtm/story01.htm </URL>
<DATE> 2010/11/06 </DATE>
<TIME> 17:09:50.0 </TIME>
<AUTHOR>  </AUTHOR>
<HEADLINE>
kutlamaya gittiler, geri d��nmediler
</HEADLINE>
<TEXT>ANTALYA'nın Manavgat İlçesi'nde 29 Ekim Cumhuriyet Bayramı kutlamalarına katılmak üzere evden ayrılan aynı apartmanda oturan 16 yaşındaki Sinem Özcan ile 13 yaşındaki Gizem Atıcı'dan 8 gündür haber alınamıyor.Ilıca Beldesi'nde aynı apartmanda oturan Manavgat Şelale Lisesi'nden terk Sinem Özcan ile Mehmet Ali Karamancı İlköğretim Okulu 8'inci sınıf öğrencisi Gizem Atıcı, geçen 29 Ekim'de Cumhuriyet Bayramı kutlamalarına katılmak için ilçe merkezine gideceklerini söyleyerek evden ayrıldı. Akşam olmasına rağmen eve dönmeyen kızlardan 8 gündür haber alınamıyor. Polisin yanı sıra 8 gündür iki kızın ailesi, her yerde onları arıyor.Gizem Atıcı'nın babası Durdu Atıcı, kızı ve arkadaşının kaybolmasıyla ilgili Manavgat Kaymakamlığı, Cumhuriyet Başsavcılığı, İlçe Emniyet Müdürlüğü ve İlçe Jandarma Komutanlığı'na başvurduklarını anlattı. Aradan geçen 8 günde kızlardan hiçbir haber alamadıklarını belirten baba Atıcı, şunları söyledi: “Kızım en son ‘Manavgat’a gidip geleceğiz’ dedi ve bir daha da eve dönmedi. Çok perişanız. Kızım hayatta bizden izinsiz evden ayrılmaz. Bir markete giderken bile izin alırdı. Gizem ve Sinem'in birileri tarafından kaçırıldığını tahmin ediyoruz. Kızların Manavgat’ın çeşitli yerlerinde görüldüğü söyleniyor ama bir sonuç alınamadı. Bir baba olarak yüreğim yanıyor.” Manavgat çevresinde kızı ve arkadaşının fotoğrafını göstererek onları arayan acılı baba çocukları görenlerin kendilerine ya da polise haber vermelerini istedi.Diğer yandan Sinem Özcan’ın ailesi de Manavgat’ın çeşitli yerlerinde kızlarını ararken, polisten gelecek müjdeli haberi bekliyor.</TEXT>
</DOC>
