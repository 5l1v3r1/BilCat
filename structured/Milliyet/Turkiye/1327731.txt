<DOC>
<DOCNO> 1327731 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f608bdb/l/0l0smilliyet0n0btr0ctacizciye0ekuzenlerden0etuzak0cturkiye0csondakika0c0a50b110b20a10a0c1310a6770cdefault0bhtm/story01.htm </URL>
<DATE> 2010/11/05 </DATE>
<TIME> 17:16:48.0 </TIME>
<AUTHOR>  </AUTHOR>
<HEADLINE>
tacizciye kuzenlerden tuzak
</HEADLINE>
<TEXT>SAMSUN’da bir tekstil firmasında çalışan 16 yaşında B.A., kendisini elle taciz eden 30 yaşındaki Nevzat Akman'ı, amcasının çocuklarına şikayet etti. Akman, sabah işe giderken parkta gördüğü genç kızın yanına yine yaklaşınca, 2 amca çocuğu tarafından dövülerek polise teslim edildi. ‘Cinsel istismar’ suçundan tutuklanan Akman, ilk duruşmada suçlamaları kabul etmedi. B.A. ise “Küçük çocukları var. Onlara acıdığım için şikayetçi değilim” dedi.Merkez İlkadım İlçesi Zeytinlik Mahallesi'nde yaklaşık 3 ay önce meydana gelen olayda, sabah işe gitmek için yola çıkan B.A., mahalledeki parkın içinden geçerken yanına 2 çocuk babası olan bir kargo şirketinde çalışan Nevzat Akman geldi. İddialara göre genç kıza, ondan hoşlandığını ve evlenmek istediğini söyleyerek, “Bugün işe gitme. Birlikte gezelim” diyerek tenha bir sokağa götürmek istedi. B.A. teklifi kabul etmeyip direnmesi üzerine Akman, elinden tuttuğu genç kızın beline sarıldı. Mücadale sırasında da yanağından öptü.Akman'ın elinden kurtulup kaçan B.A., akşam eve gidince başına gelenleri annesi 33 yaşındaki P.A. ve amcasının çocukları olan 23 yaşındaki Murat A. ile 33 yaşındaki Yaşar A.'ya anlattı. Bunun üzerine genç kızın annesi ve amca çocukları, sabah işe giden B.A.'ya parkta oturup onu beklemesini söyledi. Bir süre sonra parka gelen Nevzat Akman gördüğü B.A.'nın yanına gitti. Bu sırada B.A., Murat A. ve Yaşar A.'dan yardım istedi. Üzerine gelenleri kaçmaya çalışan Nevzat Akman'ı yakalayan Murat A. ve Yaşar A. tarafından tekme tokat dövüldükten sonra polise teslim edildi.Suçlamaları kabul etmeyen Akman, çıkarıldığı nöbetçi mahkeme tarafından tutuklandı. Hakkında Samsun 1'inci Ağır Ceza Mahkemesi’ne cinsel istismar suçundan 15 yıla kadar hapis cezası istemiyle dava açıldı.İlk kez hakim karşısına çıkan Akman, savunmasında genç kızı hiç tanımadığını ileri sürerek, “Ben sabah işe gidiyordum. Geç kaldığım için servisi kaçırdım. Ardından koşarken, iki adam ansızın bana saldırarak vurmaya başladı. Ben de ne olduğunu anlamadım” dedi.Duruşmaya katılan B.A. ise şikayetinden vazgeçtiğini dile getirerek, “Sabah işe gitmek için servise bineceğim yere doğru giderken, parkta yanıma sanık geldi. Benden hoşlandığını ve evlenmek istediğini söyleyerek birlikte gezmeyi teklif etti. Kabul etmeyince elimden tutup belime sarılarak ara sokağa götürmeye çalıştı. Karşı çıkıp mücadele ederkende beni yanağımdan öptü. Elinden kurtulup işe gittim. Akşam da bu olayı anneme ve amcamın çocuklarına anlattım. Sonra plan yaptık. İşe giderken onlar beni takip edecekti. Sanık yanıma gelince, amca çocukları onu kovaladı. Bir süre kaçtı. Daha sonra yakalayıp polise teslim ettiler. Ancak, küçük çocukları var. Onlara acıdığım için şikayetçi değilim” dedi.Genç kızın annesi P.A. ise kızının kendilerine olayı anlatması üzerine yeğenleriyle birlikte takip ettikleri ve sanığı dövdüklerini söyledi. Mahkeme B.A.'nın olay nedeniyle ruh sağlığının bozulup bozulmadığının tespit edilmesi için duruşmayı ertelerken, sanığın tahliye talebini kabul etmedi.</TEXT>
</DOC>
