<DOC>
<DOCNO> 1343647 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fd4be54/l/0l0smilliyet0n0btr0cbu0eyenilgi0ehak0eedilmedi0cbulent0ebuda0cege0cyazardetay0c210b110b20a10a0c13163490cdefault0bhtm/story01.htm </URL>
<DATE> 2010/11/21 </DATE>
<TIME> 04:00:31.0 </TIME>
<AUTHOR>  </AUTHOR>
<HEADLINE>
bu yenilgi hak edilmedi
</HEADLINE>
<TEXT>Konuk Mersin İdman Yurdu’nun girdiği pozisyon sayısı 3... Attığı gol 2. Evsahibi Altay’ın pozisyonu en az 7... Attığı gol 1. Kaleciler mi, golcüler mi farklı? Bence ikisi de... Kerem İnan, maçın adamıydı. Burnunun dibinden vurdular hepsine uzandı çıkardı. Siyah-beyazlı ayakların bir de saç baş yolduran vuruşları var, akıl alır gibi değil. Tam da, “Haydi Mehmet Şen sen de birşeyler yap artık” derken, nihayet bu kez Kerem’in uzanamayacağı köşeye yapıştırdı kafayı.Altaylı futbolcular, mevsimin en atak, en tempolu, en baskılı futbolunu oynadı. Ancak bitirici vuruşlar yetersiz kalınca tabelada hareket olmadı. Eşitlik golünden sonra, golü yiyen Nurullah Sağlam, oyuna golcü Yunus‘u sürdü. Golü atan Coşkun Demirbakan da savunmacı Evren‘i..! Yunus, takımının ikinci golünü attı, ardından üçüncüsünü kaçırdı. Şimdi ne demeliyiz, “Bu da teknik adam farkı” mı?Bence Burak‘ın sakatlanmasıyla Altay’ın oyun planı altüst oldu. Kulübede golcü diyebileceğimiz bir tek Mehmet Şen vardı. Gerisi de tabelayı değiştirecek türden değildi. O nedenle yapılan değişiklikler nafile. Laf olsun torba dolsun mahiyetindeydi. İki takım arasındaki birkaç ayrıntı, etkileyici ve de skor belirleyici oldu. Yani şöyle; varsayalım ki kalecilerin formalarını değiştirdik. Altay uzak ara önde bitirirdi maçı. Yine de çok yazık. Her şeye rağmen hakedilmiş bir yenilgi değil böylesi.</TEXT>
</DOC>
