<DOC>
<DOCNO> 1338580 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fb59df4/l/0l0smilliyet0n0btr0cne0ehaldeyiz0e0chasan0epulur0cyasam0cyazardetay0c170b110b20a10a0c131520a60cdefault0bhtm/story01.htm </URL>
<DATE> 2010/11/17 </DATE>
<TIME> 04:12:07.0 </TIME>
<AUTHOR>  </AUTHOR>
<HEADLINE>
ne haldeyiz?
</HEADLINE>
<TEXT>Televizyonlarda bir kurban muhabbetidir, gidiyor...    Hangi hayvanlar kurban edilir, nasıl kesilir, nasıl yüzülür, eti nasıl dağıtılır...Her Kurban Bayramı bunlar yapılır, anlatılır.“Kurban bayramları”nın değişmez bilgileridir bunlar.Bir de Kurban Bayramı’nın değişmez fıkrası vardır, biz pek severiz, sanırız siz de sevmişsinizdir; Kurban Bayramı’nın tadı çıkar.* * *Arife günü kahvede, laf kurbandan, kurbanın tarihçesinden açılmış...Çok bilenlerden biri anlatmaya başlamış...“Efendim, çocuğu olmayan Hazreti Davut, Allah’a yakarmış:- Yarabbi bana bir kız çocuğu ver, onu sana kurban edeceğim.”Davut’un duası kabul edilmiş, Allah ona bir kız çocuk göndermiş, adını Ayşe koymuş...Zaman geçmiş, çocuk büyümüş, Allah’a kurban edilecek yaşa gelmiş, Davut kızını yatırmış, tam kesecek, meleklerden Azrail, gökten bir keçiyle inmiş:- Ey Davut, kızının yerine bu keçiyi kurban et!” * * *Çok bilen, her şeyi bilen adam etrafına bakmış:“Şimdi anladınız mı?”Dinleyenlerden biri ayağa kalkmış:“Ulan neresini düzelteyim? Hazreti Davut değil, Hazreti İbrahim, kurban edilecek çocuk kız değil erkek: Hazreti İsmail, gelen melek Azrail değil Cebrail, kurban edilen de keçi değil o koç!Ulan hangisini düzelteyim!”* * *Bu fıkra Kurban Bayramı’na çok iyi gider.Öyle çok bilip, tümünü yanlış bilen adam var ki!Hele yandaşlar!* * *Aynı fıkranın bir benzeri de vardırAdamın biri, camiden çıkarken imama sormuş:“Hocaefendi, o hangi velidir ki deniz kenarında kızını kurban ederken, gökten keçi inmiş?”İmam lahavle çekmiş:“Veli değil nebi idi, deniz kenarında değil dağda, kızı değil oğluydu, keçi değil, koyundu!”* * *Bir okur soruyor:“Siz, bugünkü ortamı, toplumu nasıl anlatırsınız?”Ömer Hayyam’a yakıştırılan bir dörtlükle:“Bir elde kadeh, bir elde KuranBir helaldir işimiz, bir haramŞu yarım yamalak dünyadaNe tam kâfiriz, ne tam Müslüman.”* * *Bir başka okur “Bu nasıl toplum, bu nasıl ortam?”Neyzen Tevfik diyor ki:“Asrın, yeni bir umdesi var, hak kapanındırSöz haykıranın, mantık ise şarlatanındır.Geçmez ele bir paye kavuk sallamayıncaKürsi-i liyakat pezevenk, puşt olanındır.”* * *Neyzen Tevfik, bu tespiti, saptamayı 1940’ta yapmış...Kırktan 2010’a yetmiş yıl!Değişen ne var, her şey yerli yerinde artıra artıra, çoğala çoğala...* * *DİPNOT: Bayramınız kutlu olsun, biraz geç oldu ama, öyle denk düştü. Yarın da buradayız, sonra bayram izni yapacağız, pazar başlayacağız. H.P.</TEXT>
</DOC>
