<DOC>
<DOCNO> 1328596 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f63e44f/l/0l0smilliyet0n0btr0cyavas0eyemek0cresat0ekutucular0cege0cyazardetay0c0a60b110b20a10a0c1310a8660cdefault0bhtm/story01.htm </URL>
<DATE> 2010/11/06 </DATE>
<TIME> 03:20:22.0 </TIME>
<AUTHOR>  </AUTHOR>
<HEADLINE>
yava�� yemek
</HEADLINE>
<TEXT>CÜNEYT ÖZDEMİR geçen pazar günü Radikal’deki yazısında Bodrum’da, Yalıkavak ile Gündoğan beldeleri arasındaki Gökçebel köyünde, evlerinde köy kahvaltısı veren Salih ve Havva Güler çiftinden söz ediyordu. Günde sadece 40 kişi ağırlayan çiftin sundukları kahvaltıya nasıl özendiklerini anlatıyor sonra da şöyle sürdürüyordu yazısını: “Aslında buraya kadar olan kısmını  belki daha önce Güler çifti ile ilgili çıkan övgü dolu haberlerde okumuşsunuzdur. Beni şaşırtan kahvaltı sırasında Havva Güler’in Torino macerasından bahsetmesi oldu. Geçtiğimiz hafta Türkiye’den Slow Food’u temsil eden 15 kişiyi Torino’ya götürmüşler. Havva Güler ‘Ben altıncı sıradaydım beni de götürdüler hayatımda ilk kez yurtdışına çıktım. Gonuşma neyi yaptık. Çok güzel düzgün bir yer’ diye şenşakrak anlatıyor. Şaşrıyorum ama içimi bir sevinç dalgası da kaplıyor. Sıradan bir köy evinin bahçesinde altında odunların yandığı bir sacın üzerinde başlayan bir gastronomi yolculuğu kendini Torino’da dünyanın en büyük yemek fuarında bulabiliyor.”H H HBenzer hisleri bir öğle vakti, Urla Beğendik Abi’de, mekanın yaratıcısı Handan Kaygusuzer’i dinlerken yaşadım. Handan Hanım da Torino’daki organizasyona katılmıştı. Gitmeden önce de bu konuda laflamıştık. Bu kez “Nasıl geçti?” diye sorduğumda “Vallahi Torino’yu pek göremedik. Program yemek yoğundu ve çok doluydu” dedi. “Bir akşam benden yemek yapmamı istediler, malzeme çok iyi olmasa da yaptığım biber dolmayı da, musakkayı da sevdiler” diye ilave etti Handan Hanım. Tabii Handan Hanım organizasyon boyunca vurgulanan “annelerinizin, anneannelerinizin tariflerini bulun, canlandırın, yaşatın” anlayışından ayrıca mutlu olmuştu. Zira kendisinin on yıldır Urla’da kararlı bir biçimde yaptığı şey oydu. Geleneksel yerel yemekleri isme ve tarife bağlı kalarak yeniden mönülere kazandırmak ve yaşatmak. Müşteri de bu yerel vurguyu giderek sevmeye başladı. Hatta artık, bu anlayışın kendi müşterisi var. Slow Food (Yavaş Yemek) organizasyonu 153 ülkede 100.000 üyeye ulaşmış durumda. Slow Food sürdürülebilirliği savunuyor, GDO’lara karşı, biyo çeşitliliğe önem veriyor. Üyeleri tarafından desteklenen ve kar amacı gütmeyen bu organizasyonun aktif iki altyapılanması var: Terra Madre (Toprak Ana) ve Salone Del Gusto (Beğeni Salonu). İşte Torino’da düzenlenen bu son festival gibi organizasyonları bu gruplar yönlendiriyor. Torino’daki katılım yüzde 30’u İtalya dışından olmak üzere 200.000’i aşmış. Daha da ilginci Slow Food eğitimlerine 1.000 de çocuk katılmış. Hızlanan dünyada birileri inadına yavaşlamak istiyor. Yavaşın popülaritesi yükseliyor. Her yeri her yere benzeten, her şeyi tek tipleştiren küreselleşmenin dayatmalarına birileri itiraz edip yerel değerleri canlı tutmaya çalışıyor. İnsanlar kendi yerleşik yemek kültürlerini adeta yeniden keşfediyor. Bu konudaki dernekler, kitaplar, programlar büyük ilgi görüyor. Havva Hanım da, Handan Hanım da Torino’ya davet ediliyorlar. Yemek üzerinden ortak bir kültür, yeni bir dil oluşuyor. Bu hareketlerin hedonist bir boyutu da var tabii. Dünyanın gelişmiş tarafı her fırsatta acıdan kaçıp hazza koşma derdinde. Her şeyden haz çıkartmaya çalışıyor. Haz vereni tercih ediyor. Yemek de önemli bir keyif alanı. Ancak dünyanın fakir kısmında açlık hala en büyük sorun. Bizim ülkede az rastlansa da dünyada yetersiz beslenmeden dolayı her dört saniyede bir insan ölüyor. Bu da bu gezegenin acı gerçeği. Bu dünya böyle yaman çelişkiler dünyası işte. Bu çelişki nereye kadar devam edecek, nasıl giderilecek? Şimdi bütün bunları hatırlayıp keyif kaçırmaya da gerek yok tabii! İyi düşünelim, iyi olsun!</TEXT>
</DOC>
