<DOC>
<DOCNO> 1335312 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510894/s/f9e8845/l/0L0Smilliyet0N0Btr0Chaci0Evekillerin0Ekucuk0Ehilesi0E0Cmehmet0Etezkan0Cyasam0Cyazardetay0C140B110B20A10A0C13141860Cdefault0Bhtm/story01.htm </URL>
<DATE> 2010/11/14 </DATE>
<TIME> 07:18:42.0 </TIME>
<AUTHOR>  </AUTHOR>
<HEADLINE>
HACI VEKİLLERİN KÜÇÜK HİLESİ!
</HEADLINE>
<TEXT>Ne olmuş yani hep yapılan şey..  Çok önemli değil, iş rutin..
Zaten daha önce de oluyordu..
Bunun altında başka şeyler aramayın..
*
Klasik laflar böyle sıralanır.. Bir meseleyi önemsizleştirmek için kullanılan beylik cümlelerdir.. 
Neredeyse..
Neredeyse değil genellikle meselenin asli unsurları değil de niye böyle işler oluyor diye soranlar, sorgulayanlar suçlanır..
Münafıklıkla tabii..
Yine durduk yerde iktidara çatma veya çakma vesilesi bulmakla tabii..
*
Oysa o önemsenmeyen önemsenmemesi istenen meselenin altında rejimin niteliği, demokrasinin olup olmadığı, meclisin işlevi gibi temel konular yatmaktadır..
Ne olmuş yani dedikleri şeyler aslında rejimi törpülemektedir.. Farkında olsalar da olmasalar da!..
*
Ne mi oldu da bu satırları yazdım..
Olan bitene ‘demokrasi’ gözlüğüyle bakarsanız dehşete kapılırsınız..
80’e yakın AKP milletvekili (hepsi olmasa bile büyük çoğunluğu) hacca gitmeden önce  imzalayıp arkadaşlarına bırakmış..
Kullansınlar diye.. Çeşit çeşit.. Kabul yazanı da var, ret yazanı da.. 
Ama, adam zaten vekil.. Vekilin bir başka vekile ‘vekâlet’  vermesi görülmüş mü?
Vekilin vekili olur mu?
Olmaz..
Demek ki; ya oradasındır ya değilsindir..
Meclis’te değilken Meclis’teymiş gibi oy kullanırsan hile olur..
Hadi hilecik diyelim!..
*
Hacca giderken bile hileye teşne olmak nasıl açıklanır bilemem ama     Grup Başkanvekili  Muharrem İnce, güzel söylemiş..
Ya oyları geçersiz, ya hacları geçersiz demiş..  
*
Efendim basit bir ikili anlaşma maddesi, zaten muhalefet de karşı değil, formalite yerine getirildi, zamandan kazanıldı..
Mazeret değil..
Bildiğim şudur; depo oy Meclis’in değerini düşürür.. Milletvekilini önemsizleştirir.. Demokrasiyi zedeler.. Dikta rejiminin kapısını aralar.. 
O zaman milletvekilleri Meclis’e girdikleri gün yüzlerce, binlerce kabul veya ret diyen oy pusulası imzalayarak parti yönetimine versinler; olsun bitsin..
Biraz ironi oldu ama galiba gerçek durumda bu..
*
Özetle..
Ya hacı olmaları sakatlandı..
Ya da milletvekili olmaları sakata bindi.. 
Milletten aldığı yetkiyi gözü kapalı devreden, milletten aldığı yetkiyi önemli görmeyen, boş pusulaya imza atan, hileye başvuran vekil, vekil kalabilir mi?  
Konuşulması gereken budur..
*
Meclis’te son günlerde yaşananlar bu kadar değil..
Bir başka hileye daha tanık olduk..
Bir başka oylamada da mükerrer oy skandalı yaşandı.. 
(Burada parantez açalım.. Elektronik sistemle oy kullanamayanlar pusulaya imza atarak oy kullanıyor.. Nedense bazı vekiller her konuyu biliyorlar, her konuda yeterliler ama şu elektronik oylamayı bir türlü beceremiyorlar.. Böylece hileye zemin hazırlanıyor.)
Bazı milletvekilleri hem elektronik oy kullanmış hem de pusulayla oy vermiş..
İki kere oy kullanmış.. 
Hile yapmış..
Yediririm diye düşünmüş..
Bunu yapan bir, iki kişi değil 41 milletvekili..
İçlerinde kim var biliyor musunuz?
Dürüstlük konusunda sözü kimseye bırakmayan Başbakan Yardımcısı ..
O da çaktırmadan iki kere oy kullanmış!..
Niye mi?
Kabul oyları fazla çıksın diye!..
*
Arınç’a sormak lazım bu yaptığının hakla, hukukla bir ilgisi var mı? Varsa ilgisi nedir?
Kendi bu hileye niye başvurmuştur? Mükerrer oy kullanması alışkanlık mıdır?
*
Biliyorum cevap vermeyecektir..
Cevap da  beklemiyorum zaten..  öncesi kimseyi sıkmak istemiyorum.. 
Sadece durum tespiti yaptım..
Bu hadiseler demokrasinin neresine oturuyor derseniz ben bir yerine sığdıramadım..
Pardon.. 
Belki de ileri demokrasilerde böyle oluyordur.. 
O bahsi bilmiyorum..
*
İyi pazarlar..
 </TEXT>
</DOC>
