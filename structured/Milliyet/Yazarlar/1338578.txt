<DOC>
<DOCNO> 1338578 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fb59df5/l/0l0smilliyet0n0btr0ctatile0enazar0edegmesin0enasil0eda0eboyu0ebirden0euzayiverdi0ccetin0ealtan0cyasam0cyazardetay0c170b110b20a10a0c131520a50cdefault0bhtm/story01.htm </URL>
<DATE> 2010/11/17 </DATE>
<TIME> 04:11:53.0 </TIME>
<AUTHOR>  </AUTHOR>
<HEADLINE>
tatile nazar de��mesin, nas��l da boyu birden uzay��verdi
</HEADLINE>
<TEXT>Saat akşamın 6’sı... Sokak lambaları çoktan yanmış... TV kanallarındaki haber saatlerinde, siyasal liderlerin gezilerini, eleştirel karikatürler hakkındaki görüşlerini ve Türkiye’nin nasıl da herkese parmak ısırtan büyük bir devlet olduğu hakkındaki görüşleriyle; kaza, bela, cinayet, vurgun, soygun olaylarını izlerken; sokakta hoparlörden yankılanan güçlü bir uyarı duyuldu.* * *Önce sık rastlandığı gibi, trafik polis ekibinin bir uyarısı sandık; gidip baktık pencereden.* * *Taksim Meydanı’ndan aşağı inen Kazancılar Yokuşu’nun bitimindeki köşenin kıyısında, kapalı özel bir kamyondan; yüksek ayaklı güçlü elektrik lambaları indirilerek yakılmış ve köşedeki kaldırım boşluğunun üstünde de yan yana, rengârenk bir battaniyeler sergisi açılmıştı.* * *Hoparlörle de, battaniyelerin övgüsü yapılıyordu:- Kaliteli battaniyeler, her isteğe göre ve çok ucuza...* * *Şimdiye dek, sokaklarda satılan çok şey görmüştük; ama akşam saatlerinde yerlere yan yana serilmiş, rengârenk battaniyeler satıldığını hiç görmemiştik; hem de hoparlör anonsuyla...* * *Birkaç kadın müşteri de eğilmiş, kendilerine battaniye seçiyorlardı.* * *Geleneksel bayramlarda, yaşlıca kuşağın eski bayramlara özlem duyması ve gençliklerindeki bayramları ballandırarak; yaşanmakta olan bayramlarda artık o eksi tadın kaybolduğundan yakınması, çocukluğumdan beri sürüp gider...* * *Sanırım ki 20-25 yıl sonra da; bugünün genç kuşağı, Şeker bayramlarıyla Kurban bayramlarında:- Nerede o eski bayramlar, tefrikasını sürdürürken, şöyle diyecekler:- Akşam saatlerinde sokaklardaki köşe başlarına özel bir kamyondan indirilen rengârenk battaniyeler serilir ve hoparlörden anonslar yapılırdı:“-Battaniyeye gel battaniyeye, ucuza, çeşit çeşit...Aileler kış gelmeden kapılarının önünden alırlardı battaniyelerini; hey gidi günler hey; nerde o eski bayramlar!..* * *50 yıl sonraki bayramlar, nasıl olacak diye fütürist bir fantezi yapılsa...Acaba siyasetçiler ne söyler, “ulema” ne söyler, üniversite prof.’ları ne söyler, kalem emekçileri neler yazardı?* * *Bendeniz ise hacı adaylarının Suudi Arabistan’a giderken uçaklarda; 1500’lü yıllarda yaşamış olan Erasmus’un ünlü “Deliliğe Övgü” yapıtını okumaya başlayacaklarını düşünürdüm.* * *O eğlenceli kitapta “delilik”, över de över deliliği.Çocuklukta olsun, yaşlılıkta olsun; aşkta, evlilikte, dostlukta, politikada, savaşta ve dindarlıkta tek egemen güçtür “delilik.”* * *Erasmus, eğlenceli kitabında, Vatikan’ı da hedef alarak topa tutmadığı kurum bırakmamıştır.O nedenle de “Deliliğe Övgü” klasiği, 500 yılı aşkın bir süredir “bağnazlık”a karşı yapılmış, kahkaha dumdumlu bir “hümanizm” şahyapıtı sayılır.* * *Erasmus sağ olsaydı da, keşke bu bayramı birlikte kutlasaydık; kim bilir neler ve neler söylerdi?Onun söyleyeceklerine karşı, acaba bizim siyasal liderler neler söylerlerdi?* * *Bazıları:- Bırak şu dinsiz imansız serseriyi, derken; bazıları da:- Demokrasimiz geliştikçe, halkımızın hassasiyeti de; hem Erasmus’u, hem Tevfik Fikret’i daha iyi değerlendirecektir, diyebilirdi.* * *Bazı militerler de belki:- Atatürk ilke ve inkılapları doğrultusunda, çağdaş uygarlık düzeyine erişme amacı da, bunu hedefliyordu zaten, diyebilirdi.Tabii Erasmus’un, “yargılanmadan önce anlamaya çalışın” uyarısını, “benimseme” dışı bırakarak...* * *Pazar akşamları saat 19.15’te “HABERTÜRK” kanalında; az rastlanan damıtılmışlıktaki bir kalem ve düşünce insanı olan Mehmet Ali Kılıçbay’la, evrensel kalitede bir ceza hukukçusu olan Yargıtay Onursal Başkanı Sami Selçuk’un “Demokratik açılım” programı var.* * *O programda “insan onuru”nu, temel bir konu olarak işliyorlar.Ola ki, Erasmus’un “Deliliğe Övgü”süne de, şöyle bir el uzatabilirler... “Hümanizm” konusu, en çok o programın çerçevesine layık görünüyor bendenize... * * *Boyu birden uzayıveren tatilin 5’inci, Kurban Bayramı’nın da 2’nci günü...* * *Özel kamyonuyla gezginci battaniyeci, kim bilir hangi sokak köşesinde açıyor renkli battaniyeler sergisini?* * *Tatilcilerin de, tatilci olmayan yahut olamayanların da; postu kurtarma şansına erişmiş kurbanlıkların da, bayramları kutlu olsun...</TEXT>
</DOC>
