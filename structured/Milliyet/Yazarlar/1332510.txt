<DOC>
<DOCNO> 1332510 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f76d162/l/0l0smilliyet0n0btr0cbedensel0eengelliler0espor0efederasyonu0cyavuz0ekocaomer0cspor0cyazardetay0c0a90b110b20a10a0c1310a890a0cdefault0bhtm/story01.htm </URL>
<DATE> 2010/11/09 </DATE>
<TIME> 01:21:42.0 </TIME>
<AUTHOR>  </AUTHOR>
<HEADLINE>
bedensel engelliler spor federasyonu
</HEADLINE>
<TEXT>Bir süre önce Bedensel Engelliler Spor Federasyonu Başkanı Haber-Türk’e bir açıklama yaparak, “Bu yıl İngiltere’de yapılan Dünya Tekerlekli Sandalye Basketbol Şampiyonasından önce biz de Türkiye Engelliler Spor Yardım ve Eğitim Vakfı Başkanı Yavuz Kocaömer’den sandalye istedik. Zira o dönemde Acun Ilıcalı aracılığıyla 10 trilyon para toplanmıştı. Ancak bize bir yardım gelmedi” dedi. 1- Bedensel Engelliler Spor Federasyonu, (TESYEV) Türkiye Engelliler Spor Yardım ve Eğitim Vakfı’ndan son 2 yılda hiçbir zaman Milli Takım için sandalye istememiştir. (Varsa yazılı müracaatlarını ortaya koyarlar.) Tam tersine TESYEV kulüplere bedelsiz olarak spor sandalyelerini dağıtırken, federasyon Nisan 2010 tarihinde kulüplere bir yazı yazarak, malzeme temininin kendi federasyonlarının statü gereği ana görevlerinden biri olduğu, dernek ve vakıflardan istenen bilgileri vererek sandalye talebinde bulunmalarının doğru olmadığını bildirmiştir. 2- Bahsedilen 15 Mart 2009’daki Acun Ilıcalı ile yapılan “Engelleri Kaldıralım” kampanyasında 10 Milyon değil 3 milyon 50 bin Lira toplanmıştır. Bununla bugüne kadar 31 spor kulübüne 141 adet basketbol sandalyesi, 56 sporcuya ortez ve protez bedelsiz olarak taktırılmış, eğitim bursu, bilgisayar yardımlarıyla birlikte kampanyadan 1 milyon 30 bin lira engelli spor kulüplerine ve sporcularına destek olarak verilmiştir. Kampanyaların denetimi Uluslararası Denetim Şirketi KPMG tarafından yapılmaktadır. TESYEV’in hesapları da senede en az bir defa ilgili Devlet Kurumları tarafından denetlenir. TESYEV sadece bedensel engellilere değil, tüm engelli gruplarına yalnız spor alanında değil, eğitim ve sağlık yardımı konularında da destek veren bir sivil toplum örgütüdür.Soruyoruz Şimdi soruyoruz, statüsü gereği, ana görevi olduğunu belirten federasyon son 2 senedir hangi spor kulüplerine hangi malzeme yardımlarını yapmıştır? Belgeleri ile açıklarlarsa biz de sütunlarımızda kamuoyu ile paylaşırız.</TEXT>
</DOC>
