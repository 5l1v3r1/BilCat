<DOC>
<DOCNO> 1343641 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fd4be5b/l/0l0smilliyet0n0btr0cdugmenizi0eilikler0emisiniz0e0cyalvac0eural0cpazar0cyazardetay0c210b110b20a10a0c13163210cdefault0bhtm/story01.htm </URL>
<DATE> 2010/11/21 </DATE>
<TIME> 03:59:12.0 </TIME>
<AUTHOR>  </AUTHOR>
<HEADLINE>
d����menizi ilikler misiniz?
</HEADLINE>
<TEXT>Düğme: Bir şeyi başka bir şeyle iliklemeye yarayan kemik, metal, sedef gibi sert maddelerden yapılmış küçük bir tutturmalık.İnsanlar örtünmeye başladıkları dönemlerde, bakmışlar ki, kendilerinden başka herkesin tüylü giysileri var, ama kendilerinin yok. Bir çözüm bulmazlarsa hastalanacaklar. Çünkü daha konfeksiyon icat edilmemiş. Tek çıkar yol, başka hayvanların giysilerini izinsiz alarak giymek. İşte onlar da öyle yapmışlar. Uzun yıllar, başka hayvanlardan zorla aldıkları giysilerle örtünmüşler.Bence, insanoğlunun ilk icatlarından biri düğme. Çünkü hayvanlardan aldıkları postların, insanların üstünde durabilmesi için onların bir şeylerle iliklenmesi gerekmiş. Yani bir yanın öteki yan ile birleştirilmesi. Bu da bir yanı delip, öbür yana da bir kemik parçası tutturarak başlamış.Düğmenin gelişimi...Düğme, çağlar içinde kemik, metal, sedef, tahta, taş, cam, altın, gümüş gibi değişimler göstererek düğmelik görevinin yanı sıra süs eşyası da olmuş. Dillere göre, başka aletlerin üzerinde de adını sürdürmüş. Örneğin; radyo düğmesi, elektrik düğmesi, televizyon düğmesi gibi... Hep iliklemek ve açıp kapamak anlamında kullanılmış. Belki de bu yüzden, öğretmenlerimiz giysilerimizin bir yeri açık olsa bize, “Düğmeni ilikle!” demek yerine, “Düğmeni kapasana!” derler. Düğmenin bugünkü biçimini aldığı ilk örneklerine MÖ 4200-3200’lü yıllarda Mısır’da rastlıyoruz. Ayrıca Çin’de de, eski çağlarda ceketlerin önüne beş tane düğme dikildiğini, bunu da ünlü bilge Konfüçyüs’ün felsefesindeki beş erdemi simgelediğini biliyoruz. Bunlar da hukuka saygılı, uyumlu, önemli, dürüst ve alçak gönüllü bir birey olmayı vurguluyordu.Biliyorsunuz, erkek giysilerinde düğmeler daima sola dikilir. Kadın giysilerinde de sağa. Bu uygulamanın çok eski bir tarihi var. Erkekler kılıç, silah gibi savaş aletlerini hep sağ elleriyle kullanırlar. Ceplerindeki silahları hep sağ elleriyle alırlar. Bu yüzden, sağ elleriyle kavga ederlerken daha rahat dövüşebilmek için sol elleriyle ceketlerinin düğmelerini çözerler. Ceketlerini çıkarırken de, üzerlerinde saklı bir silahı çekerken de sol elleriyle düğmeleri açıp sağ elleriyle dövüştükleri için, düğmeler sola dikilir. Kadınlarda bu tam tersidir. Hem kadınların böyle bir şeye gereksinimleri olmadığı için, hem de kadın ve erkek giysilerini birbirinden ayırmak için.Ceket kolu düğmelerinin öyküsüBilmiyorum, daha önce hiç düşündünüz mü? Gömleklerimizin kolundaki düğmeler manşetlerimizi ilikler. Bir palto arkasındaki yırtmaçtaki düğme, yırtmacın yırtılmamasına yarar. Ama ceket kollarına dikilen, kimi zaman üç, kimi zaman beş olan bu düğmeler hiçbir işe yaramaz. Süs olmanın dışında hiçbir görevi yoktur. “Peki, neden oraya konuluyor?” diye sorarsanız, işte yanıtı: Çok eskiden İngiliz kraliyet ailesinde kımıldamadan kapıda duran, yalnızca nöbet değişirken ellerindeki  silahlarla iki adım yürüyüp yerine gelen nöbetçiler, kural gereği, burunları aktığı zaman ceplerindeki mendili çıkarıp burunlarını silemezlermiş. Bu hem görüntü, hem de disiplin açısından yanlışmış. Grip, nezle gibi, ya da nedensiz burnu akan nöbetçi, çözümü burnunu koluna silmekte bulmuş. Tabii renkli üniformaların kollarındaki lekeleri gören komutanlar, bu işi çözebilmek için bir yöntem bulmuşlar. Askerlerin burunlarını silecekleri yere metal düğmeler diktirmişler. Zavallı nöbetçi, düğmeler yüzünden burnunu silemez olmuş. Bu uygulama zaman içinde değişmiş ama, üniformalara dikilen düğmeler kaldırılınca estetik açıdan çirkin gözükmüş. Bu yüzden de terziler düğmeleri üç-beş santim aşağı kaydırarak bugünkü yerine koymuşlar. Günümüzde burunlarını ceket kollarına silen var mı, yok mu bilemem; ama biz sanki burnumuzu silermişiz gibi giysilerimizde o düğmeler duruyor. Hani derler ya, “Delinin biri kuyuya bir taş atmış, dokuz akıllı çıkaramamış!”</TEXT>
</DOC>
