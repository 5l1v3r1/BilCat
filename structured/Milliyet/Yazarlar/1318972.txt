<DOC>
<DOCNO> 1318972 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f388a79/l/0l0smilliyet0n0btr0ccin0ein0emadeni0ekiskanclik0eyaratiyor0ebizim0ebor0eumuzun0edurumu0ene0e0cgungor0euras0cekonomi0cyazardetay0c0a10b110b20a10a0c130a85240cdefault0bhtm/story01.htm </URL>
<DATE> 2010/11/01 </DATE>
<TIME> 03:29:54.0 </TIME>
<AUTHOR>  </AUTHOR>
<HEADLINE>
��in���in madeni k��skan��l��k yarat��yor bizim ���bor���umuzun durumu ne?
</HEADLINE>
<TEXT>Avrupa Birliği yayımladığı raporla ileri teknoloji için stratejik önemi olan nadir madenlerin belli ülkelerin ve özellikle Çin’in kontrolünde olmasının riskini gündeme getirildi. Ardından ABD medyası konuya ilgi göstermeye başladı. Beyaz Saray sözcüsü “Çin ‘in cep telefonlarından rüzgar tribünlerine kadar hemen her ileri teknolojiye dayalı üretimde kullanılan nadir madenlerin çıkartılmasını, işletilmesini kontrol altına almasına ve ihracatı sınırlamasına göz yumulamayacağını” açıkladı. Ve de Başkan Obama’nın G-20 zirvesinde bu konuyu Çin Devlet Başkanı Hu Jianto ile görüşeceği bildirildi. Çin, nano-teknolojide kullanılan nadir metallerin yüzde 95’ine, yarı iletkenlerde kullanılan antimon’un yüzde 87’sine, elektrotlarda kullanılan tungsten’in yüzde 84’üne, fotovoltaik’de kullanılan galyum’un yüzde 83’üne, indiyum’un yüzde 60’sına, fiber optikde kullanılan germanyum’un yüzde 79’una, metalurjide kullanılan flüorin’in yüzde 51’ine sahip. 5 stratejik madene sahibiz İyi de... Acaba Türkiye ne durumda?... Biz hangi stratejik/nadir madenlere sahibiz? Türkiye’de 5 bine yakın yatakta, 53 maden ve minarelin üretimi yapılıyor. Türkiye 132 ülke arasında, maden türüne göre 10’uncu, üretime göre 28’inci. Bizde stratejik/nadir maden olarak tanımlanan 5 maden türü var: Bor, toryum, uranyum, krom ve altın. Toryum geleceğin nükleer enerji maddesi olarak kabul ediliyor. Ancak henüz ticari talebi yok. Nükleer santrallerde kullanımı başlar ise talebi de artacak. Uranyum var ama şimdilik ticari değeri ve talebi sınırlı. Türkiye eskiden beri önemli miktarda krom üreticisi. Altın rezervleri de yeni yeni değerlendirilmeye başlandı. Bu 5 stratejik/nadir maden arasında eskiden beri kamu oyumuzun üzerinde en fazla durduğu maden bor madenidir. Bor madeni konusunda kamu oyunun ilgisini artıran bilgi noksanı ve abartılı anlatımlardır. Bor madeninin çok çok kıymetli bir maden olduğu, dünyada bu madenin sadece Türkiye’de bulunduğuna, araçlarda yakıt ve genelde enerji hammaddesi olarak kullanılacak olan bu madenin Türkiye’yi “abad edineceği” söylenir. Bor şimdilik fazla ilgi görmüyor Doğrudur. Bor madeni rezervlerimiz zengin. Ancak başka ülkelerde de bor madeni var. Dünya’daki toplam bor rezervinin yüzde 63’ünün Türkiye’de, yüzde 11’inin ABD’de ve yüzde 14’ünün Rusya’da olduğu tahmin ediliyor. Yıllık 4.2-4.5 milyon ton maden üretiminin 1.5 milyon tonunu Türkiye, 1.2 milyon tonunu ABD ve 1 milyon tonunu Rusya gerçekleştiriyor. Bor tarihte seramik ve toprak kaplar yapımında kullanılmış, sanayileşme başladıkdan sonra da “sanayin tuzu” haline gelmiştir. Borun kabaca, yüzde 20’si yalıtım, fiberglas maddeleri yapımında kullanılmakta, yüzde 19’u deterjan ham maddesi olarak, yüzde 12’si cam girdisi olarak, yüzde 11’i seramikte, yüzde 11’i fiberglas ve tekstil sektöründe, yüzde 4’ü tarımda, kalanı da değişik amaçlarla tüketiliyor. ABD’de Savunma Bakanlığı 1950 yılında bor ve bor ürünlerini geleceğin enerji maddesi olarak ilan ilan etmişken daha sonra bor 2’inci derece stratejik madenler grubuna alınmış. İleride borun nasıl değer kazanacağı bilinemez ama görülüyor ki, bugün için bor stratejik/nadir madenler listesinde değil. Açık anlatım ile bizim küresel talebe ve uluslararası değerlemelere göre “stratejik/nadir” sayılan madenimiz yok. Kendi değerlemelerimize göre “stratejik/nadir” saydığımız madenlere şimdilik ilgi az. Bu demek değil ki madenlerimizi işletmeyeceğiz. Tersine, maden aramaya daha fazla önem vermeye, bulunan madenleri geliştirmeye ve madenleri olduğu gibi satmak yerine, işleyerek, katma değerini yükselterek ihraç etmeye mecburuz.</TEXT>
</DOC>
