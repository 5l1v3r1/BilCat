<DOC>
<DOCNO> 1335300 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510894/s/f9e884f/l/0Lcadde0Bmilliyet0N0Btr0C20A10A0C110C140CYazarDetay0C13140A980Cbebek0Ete0Emakaron0Esavaslari/story01.htm </URL>
<DATE> 2010/11/14 </DATE>
<TIME> 07:18:27.0 </TIME>
<AUTHOR>  </AUTHOR>
<HEADLINE>
Bebek’te makaron savaşları
</HEADLINE>
<TEXT>Laduree Bebek’te şube açtı, makaron savaşı bu küçük ama z... - Mehveş Evin
Mehveş Evin                                                                                      Bebek’te makaron savaşları      
Laduree Bebek’te şube açtı, makaron savaşı bu küçük ama zengin semtte kızıştı. Baylan ve Divan vitrinlerini makaronla süsler oldu. Kilosu 100 TL’ye satılan Fransız bezeleri Beyaz Türklerin geçici hevesi mi? 


Hangi dergiyi, hangi eki açsam makaron dosyasıyla karşılaşıyorum. Makaronun tarihi, Frankofil haller, bu yumuşacık kurabiyelere övgü düzmeler. Türkiye’de kaç kişinin umurunda? Olsun, olsun. Hem ismi, hem de görüntüsü hoş! 
Selahattin Duman ne güzel yazdı geçenlerde, “Müjdeler olsun Fransız makaronu  Bebek’te” diye. Duman, Fransa’da makaronun  satıldığı ve daha ziyade turistlerin üşüştüğü 'Laduree'den bahsetmiş ve Fransa’da birkaç kutu makaronun bir bademcik ameliyatına bedel olduğunu çıtlatmış. Ve Bebek Baylan’daki fiyatın, Fransa’dakinin üçte biri olduğunu yazmış.
Duman’ın yazısını okurken Laduree’nin Bebek’te açtığı şubenin tanıtım dosyacığı geldi. Öyle şık bir sunumu var ki zannedersiniz Louis Vuitton. Sloganı da pek Fransız, pek iddialı: “Laduree için iştah bir günah değil, felsefedir!” 
Evet, öyledir tabii. Ayrıca her şeyin gösteriş olduğu bir dünyada bir kutu makaron almak, 300 gram acıbadem kurabiyesinden çok daha havalıdır.
Şeker ve fiyat koması 
Geçenlerde yolum Bebek’e düştü. Baylan’a makaron teftişi için girdim. Son derecede kibar bir bey, sormadan ikram etti. Şeker renkli bu kurabiyeciklerden bir adet kahveli, bir adet limonlu  yuvarladım. Lezizdi evet, ama fazlasıyla tatlı.  Hele aç karna şeker komasına sokabilir. 
Asıl fiyatını öğrenince komaya girebilirsiniz! 100 TL. Evet, bir kilo Fransız kurabiyesinin bedeli bu. Gerçi Baylan’da poğaça da 7 TL'ye  satılıyor. Altı üstü poğaça işte, pastaneden taş çatlasa 2 TL’ye satın alabileceğiniz bir hamur işi. Fakirin kahvaltısını bile lükse çevirmek bize mahsus olsa gerek. 
Makarona dönelim. Havası tamamen Fransız olmasında ve çocukların aklını başından alacak bonibon renklerinde. Haricinde, ne abartılacak bir gurmelik olay var ortada, ne de fiyat politikasını haklı çıkaracak bir lezzet bombardımanı. 
Maksat “Ay şekerim hadi makaron yiyelim”  demekse söyleyecek bir şey yok tabii. Türk                 burjuva özentiliğine de bu yaraşır.   


SON BASKI
SÖZ VE MÜZİK VE MUHSİN: Radikal’in başarılı foto muhabiri Muhsin Akgün’ün 11 yılda çektiği konser fotoğraflarından oluşan, koleksiyonluk bir kitap 'Söz ve Müzik: İstanbul'. Bu şehire gelmiş pop, rock ve klasik müzik starlarının sahnedeki anlarını kim Muhsin’den iyi yakalayabilir ki? Çok uğraştım, sonunda kitaptaki favorimi buldum: Marilyn Manson. Yok yok, Jethro Tull. Yoksa Leonard Cohen mi? Bimiyorum, hepsi.    
MERAL TAMER’İN KİTABI: Masama bıraktığı 'Aşkolsun Kanser' kitabına şöyle bir not düşmüş: “Kanser bahane. Kendimi yazdım.” Allah Allah, kim kanser bahane der ki? Ama söz konusu Meral Hanım ise her şey mümkün! Kanserden ziyade annesiyle ve kendi anneliğiyle hesaplaşmasını yalın bir dille yazması ilgimi çekti. Eline sağlık.
MEMLEKENT DERGİSİ: Altıncı sayının   kapak konusu Japonya. Dergi kare boyutlu, baskısı da içeriği de benzerlerinden farklı. Mizanpajı şık, okunması kolay, görseli kuvvetli. Sadece turistik bilgiler değil, tarih, mimari, tasarım, edebiyatla ilgili ilginç yazılar var. Oturup bir günde zevkle okunur.


ŞŞŞŞT! KONSER VAR!

Lamb grubunun ex solisti Lou Rhodes, çarşamba gecesi Babylon’daydı. Bu hüzünlü fakat güçlü sesi dinlemek için kapıya geldiğimizde konser başlamıştı. Birisi elimize “Bu bir sessiz konserdir” yazılı flyer tutuşturdu. 
Gerçekten de içeride ruhani bir sessizlik hakimdi, şaşırdım. Herkes put gibi sahneyi izliyor, müziğin tadını çıkarıyor. Konuşmak zorunda olanlar kulaktan kulağa fısıldıyor. Her daim gürültü kaynağı olan bar- dan bile az ses geliyor. 
Sessiz konser uygulaması, Tindersticks konserinden sonra ortaya çıkmıştı. Müziğin dinamiğine ve müzisyenin isteğine göre de uygulanıyor. 
Geç bile kalındı, ama isabet oldu. Türklerin böyle ortamlarda çeneyi tutması zor, uyarı pekala işe yarıyor.   
PUCCA -AYNISININ LACiVERTiARTIK ZAYIFLAMAM LAZIMMehveş Evin
Bebek’te makaron savaşlarıSina KoloğluReyting canavarıYOUTUBE 60 YILLIK TV KANALINDAN DAHA ÇOK YAYIN YAPIYOREDA TAŞPINAR.DANS NE ZOR ŞEYMiŞARI MAYAHalis Kurtça Kültür MerkeziSaat: 13.00Fiyat: 25 TL Tel: 0 216 357 28 36ADEM OLDU HAVVAKulis Oda SahnesiSaat: 15.00Fiyat: 25 - 30 TL Tel: 0 216 467 33 32WWE - SMAKCKDOWN!Abdi İpekçi ArenaSaat: 18.00Fiyat: 60 - 270 TL Tel: 0 212 679 74 20KABİNEGarajistanbulSaat: 20.30Fiyat: 20 - 30 TL Tel: 0 212 292 73 68ŞİRİNLERBahçelievler Kültür MerkeziSaat: 15.00Fiyat: 15 TL Tel: 0 212 441 36 81</TEXT>
</DOC>
