<DOC>
<DOCNO> 1328581 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f63e459/l/0l0smilliyet0n0btr0cecevit0eruhu0cderya0esazak0csiyaset0cyazardetay0c0a60b110b20a10a0c1310a80a30cdefault0bhtm/story01.htm </URL>
<DATE> 2010/11/06 </DATE>
<TIME> 03:20:04.0 </TIME>
<AUTHOR>  </AUTHOR>
<HEADLINE>
ecevit ruhu
</HEADLINE>
<TEXT>CHP’deki tüzük depreminden CHP lideri Kemal Kılıçdaroğlu’nun güçlenerek çıktığı gözleniyor. Parti seçime Kemal Bey’in genel başkanlığında gidecek. Kurultay kararını da gelişmelere göre Kılıçdaroğlu verecek. Genel Sekreter Önder Sav ve ekibinin MYK’dan tasfiyesi ardından sular durulmuşa benziyor.Eski CHP lideri Baykal’ın bu süreçte desteğini Kemal Bey’den yana kullanması, yönetimdeki “13+1” modelinin hayata geçirilmesinde etkili oldu. Önder Bey, tüzük sorununu yargıya götürmekten ve olağanüstü kurultay için harekete geçmekten şimdilik vazgeçti. Sav’ın “geri çekilme” kararında partiyi kamuoyunda daha fazla yaralamama duygusunun ağır bastığı bildiriliyor.CHP’nin seçime yedi ay kala “bölünmüş” bir parti görünümü vermesi, ömrünü bu harekete vermiş kadroların içine sindirebilecekleri bir durum değil. Deniz Bey de aynı duygular içerisinde partiyi korumaya çalışıyor.Muhalefetin ve “sol”un böyle bir yazgısı var: 1980 darbesinin ağır yıkımına uğradıktan sonra iktidar seçeneği olmaktan çıktılar ve “içe dönük” mücadeleye döndüler. SHP ve CHP 1990’lardaki kısa süreli koalisyon süreçlerinde enerjilerinin büyük bölümünü kurultaylarda tükettiler. 2002’den bu yana da AKP karşısında seçim kaybediyorlar.2011 seçimleri bu yazgının değişmesi açısından tarihsel önemde.Ecevit, sosyal demokrasinin makûs talihini 1973-77 seçimlerinde değiştirmeyi başarmış ve oyları yüzde 44’e dek çıkarmıştı. Ancak o zamanki iktidar egemenleri, Ecevit Hükümeti’ne iki yıl bile tahammül edemediler. MC Hükümetlerini ve askeri darbeyi sola tercih ettiler.2010 Türkiye’sinde de AKP’den kaygı duyan çevrelerde, CHP ve Kılıçdaroğlu konusunda 1970’lerde Ecevit’in yükselişine benzer tereddütler gözleniyor. CHP’deki son olaylar bu korkuları biraz daha tetikledi. Tartışmaları CHP’ye ve sola özgü bir değişim, yeniden yapılanma ve dinamizm olarak görme yerine, “parçalanma, bölünme” penceresinden görme alışkanlığı bir kez daha karşımıza çıktı.Oysa 1960’ların “ortanın solu”, Ecevit’le kendini bulan “sosyal demokrasi”nin tarihi incelendiğinde CHP’deki büyük sıçramanın da tüzük ve program kavgaları üzerine inşa edildiği görülecektir.Ecevit’in başarısı partiyi “ideolojik” olarak sola açarken, “düzen değişikliği” programıyla iktidar hazırlığına girişmesiydi.CHP solu, bu iddiayla partinin 1930’lardaki anlayışından koptu, 12 Mart muhtırasına destek veren kadrodan koptu, Gürler’i Cumhurbaşkanı seçtirecek “askeri vesayet”e karşı çıktı. Ve sivil, özgürlükçü, demokratik sol vizyonla seçim kazandı.Kemal Bey’in tüzük tartışmalarında boğulmadan, toplumun önüne CHP’nin ülkeyi AKP’den daha iyi yönetebileceğine dönük hedefler koyması gerekiyor.Yeni CHP’nin iktidar şansı buna bağlı. </TEXT>
</DOC>
