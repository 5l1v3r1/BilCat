<DOC>
<DOCNO> 1322026 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f49ddd5/l/0l0smilliyet0n0btr0cislami0esol0emu0e0ctaha0eakyol0csiyaset0cyazardetay0c0a30b110b20a10a0c130a9440a0cdefault0bhtm/story01.htm </URL>
<DATE> 2010/11/03 </DATE>
<TIME> 03:21:37.0 </TIME>
<AUTHOR>  </AUTHOR>
<HEADLINE>
islami sol mu?
</HEADLINE>
<TEXT>NUMAN Kurtulmuş’un yeni partisi Milli Görüş’ün başka bir versiyonu değil. Ak Parti’ye de pek benzemiyor.Numan Kurtulmuş’un söylemi Erbakan’dan da Erdoğan ve Turgut Özal’dan da çok farklı...Partinin kurucuları arasında Zeki Eraslan, Erol Göka, Haluk Yavuz gibi sol veya sol kökenli isimler var. Mehmet Bekaroğlu’nun ‘İslami sol’ duruşunu biliyoruz zaten.Kurucular arasındaki iki ilahiyat profesörüne özellikle dikkat çekmek isterim: Prof. Hayri Kırbaşoğlu, “İslam emekten, mazlumdan, ezilenlerden yanadır” tezinin Türkiye’deki öncü isimlerindendir. Yeni çıkan “Ahir Zaman İlmihali” adlı kitabında kapitalizmi, IMF’yi, Amerikan emperyalizmini eleştirmektedir.Prof. Kırbaşoğlu, sanılanın aksine Fethullah Gülen cemaatine eleştirel bakmaktadır; dün görüştüğümüzde şunları söyledi:“Abant toplantılarına başlangıçta bir özgürlük hareketi olarak katıldım. Ama Amerika’da Siyonist Paul Wolfowitz’in enstitüsünde toplantı yapılmasını kınadım ve ondan sonra katılmadım...”Diğer ilahiyat profesörü İlhami Güler’dir. Şu iki kitabı Güler hocanın geniş ufuklu entelektüel kişiliği hakkında bir fikir vermeye yeterlidir: “Özgürlükçü Teoloji Yazıları” ve “Politik Teoloji Yazıları.”Sol bir program?Bu isimler Özal’ın çevresindeki ‘solcular’ gibi hareket içinde erimiş ya da eriyecek isimler değildir. Aksine fikri damgaları kuruluş bildirisinde görülüyor.Bildiride ilk bakışta dikkat çeken özellik, “tahakküm” ve “sömürü” kavramlarına yapılan yoğun vurgudur. Dünyadaki sorunların temelinde “insanı köleleştirmeye çalışan sömürü düzeni”nin bulunduğu belirtiliyor. Menderes ve Özal’ın temel ilkeleri olan “ekonomik büyüme” ve “piyasa ekonomisi” kavramlarına mesafeli duruyorlar: Ekonomik politikanın amacının “büyümeden ziyade sosyal refah” olması gerektiği vurgulanıyor. Çok kuvvetli “emek” vurgusu yapılıyor:“Üretilen üründe bize göre nimet, emek, bilgi, asli faktör; sermaye ikincil faktördür. Ürün bu faktörler arasında katkıları oranında pay edilmelidir.”Kurtulmuş ve diğer kurucular sağ, sol, muhafazakâr, liberal kavramlarını reddediyorlar ama bu, sol bir programdır. Kültürel değerlerde de kesinlikle muhafazakâr bir partidir.Demokrasi anlayışı da liberaldir üstelik.Has Parti’nin işleviBen sol ekonomik anlayışı benimsemiyorum. Ekonomik büyümenin ve piyasa ekonomisinin büyük önemine inanıyorum. Ama bu partinin kurulmasını olumlu bir gelişme olarak görüyorum.İki bakımdan: Evvela çoğulcu demokrasi bu fikirlerin de siyasette temsilini gerektirir. Bildirideki demokrasi vurgusu mükemmeldir. Devletin dinler ve fikirler karşısında tarafsız olmasını savunuyorlar.İslam anlayışında yeni bir perspektifi savunmalarını siyasi kültürümüze önemli bir katkı olarak gördüğüm gibi, ‘sol’ söylemin bütün dünyada piyasa ekonomisini ‘ehlileştirici’ bir role sahip olduğu da kesindir.Bildiride “üç bozulmaya karşı duracağız” denilerek ad verilmeden AKP’yi ima ederek “iktidarın tahakküm ve dayatma aracı” olarak kullanılmasını eleştirmeleri de elbette olumludur.Bundan başka Numan Kurtulmuş’ta siyasi gösterişten öteye, samimiyetle mütevazı ve mizacen demokrat bir lider profilinin bulunduğunu düşünüyorum.Görüşlerini yeri geldikçe eleştireceğim Has Parti’nin ülkemize hayırlı olmasını diliyorum. </TEXT>
</DOC>
