<DOC>
<DOCNO> 1328566 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f63e460/l/0l0smilliyet0n0btr0cparis0eten0egelen0ejurnaller0chasan0epulur0cyasam0cyazardetay0c0a60b110b20a10a0c1310a7670cdefault0bhtm/story01.htm </URL>
<DATE> 2010/11/06 </DATE>
<TIME> 03:19:46.0 </TIME>
<AUTHOR>  </AUTHOR>
<HEADLINE>
paris���ten gelen jurnaller
</HEADLINE>
<TEXT>1970’li yıllarda rahmetli Çetin Emeç’le Paris’teydik, toplu bir geziye katılmıştık. Çetin’in, Türk konsolosluğuna gitmesi gerekiyordu, sınıf arkadaşı mı, Galatasaray’dan tanıdığı mı birini görecekti. Bazı solcuların bir huyu vardır, hep polis endişesiyle yaşarlar, peşlerinde kimi görseler polis sanırlar ya da bir kahvede tesadüfen bakan birini...* * *Konsolosluğu, bu arkadaşlardan birine tarif ettirdik, çok güzel anlattı, uyardı da:“Dikkat edin, konsoloslukta aksi, lanet bir herif var, herkesi azarlar, herkese suçlu muamelesi yapar, galiba polis!”Pek aldırmadık, bizimkilerin huyu dedik, geçtik. Konsolosluğa gittik, adam karşımızda herkesi sorguya çekiyor, azarlıyor; sıra bize geldi, baktı ki eti yenilecek kuşlardan değiliz biraz yumuşadı, yoksa yedi sülalemizin geçmişini sorgulayacak:“Niye geldiniz, niçin geldiniz, görüşüp ne yapacaksınız, kimsiniz, kimlerdensiniz” gibi abuk sabuk sorular. * * *Çetin Emeç’e baktık kibar, nazik çocuk ama o bile patladı patlayacak, işaret ettik “Sus cevap verme!” dedik, cüzdanımızdan basın kartını çıkardık:“Sorduklarınızın cevabını burada bulabilirsiniz, bu kartları bize Başbakanlık verdi, inanmazsanız Başbakan’ı arayın.”Adamın süngüsü düştü, hemen içeri kabul olunduk, Çetin Emeç, arkadaşına dert yandı:“Yahu, bu ne biçim adam? Hiç sorma baş belası, arkasını bir yerlere dayamış, kıpırdamıyor.”Adamı unuttuk gitti, eğer her saçma sapan adamı hatırlayacak olsak, yandık!* * *Aradan yıllar geçti, adamı unuttuk sanıyorduk, birden Hıfzı Topuz’un anılarında karşımıza çıkmasın mı, “Hıfzı ağabey” adamı bir anlatıyor ki, sanki karşımızda:“Ben ilk kez 1952’de Paris’e gittiğim zaman bazen başkonsolosluğa uğramak zorunda kalırdım. O zaman da karşımda asık suratlı bir ufak memuru bulurdum. Yüzü hiç gülmez, herkese sanık gibi davranır, işçiler ve öğrenciler bu adamın aksi davranışları altında ezilirlerdi. Ben gazeteci olduğum için bana karşı öyle kaba davranışları olamazdı. Akşam gazetesi istihbarat şefi olarak Paris’e gittiğim için benden biraz çekindiğini sanırdım, ama ötekilere karşı Birinci Şube müdürü gibiydi. Herkesi sorguya çeker ve bir bit yeniği arardı. O yıllarda Paris’te olan Abidin, Avni Arbaş, Fikret Mualla gibi dostlarım bu adamın yüzünü görmek istemezlerdi.”* * *Tarihçi, araştırmacı ve eşsiz bir arşivi olan Sayın Taha Toros, Hıfzı Topuz’a telefon etmiş, Etiler’deki evine çağırmış “Ben çıkamıyorum sen uğra!” demiş...Olay şu...Geçenlerde bir adam, ölen birinin kitaplarını satmak için sahaflara gelmiş, kitaplar arasında eski yazıyla yazılmış bir defter de varmış, “sahaflar” adres göstermişler:“Bu defter bizim işimize yaramaz, sen bunu Taha Toros beye götür, o ilgilenir!” demişler. Defterde Paris’ten Ankara’ya gönderilen jurnallerin suretleri var, gönderen de Paris Konsolosluğu’ndaki bir memur, hani o aksi, lanet adam var ya!* * *Taha Toros:“Defterdeki bazı isimleri not ettim, belki sen tanırsın onları, raporlarda senin adın geçiyor” demiş ve birkaç isim söylemiş, “Hıfzı ağabey” hemen hepsini tanımış, meğer tanıdıklarının arasında konsolosluktaki o memura jurnal verenler de varmış...* * *Hıfzı Topuz hemen defterin üzerine atlamış:“Aman üstat, bu defter hazine, kimlerin adı yok ki, hemen şu defteri satın alalım.”Taha Toros, ne yazık ki adamı kaçırmış:“20 milyon lira istedi, ben beş milyon verdim, vermedi, defter gitti gider.”İyi ki gider!Ya defter Taha Toros’ta kalsaydı, nice aslanların tüyü dökülür, nasıl cascavlak kalırlardı. Her kıssadan bir hisse...Demek solcular her gördüklerini polis sanmakta haklıymışlar.--------------------------(*) Gülümseyen Anılar...Yeni içerikle, Eski dostlar, Remzi Kitabevi </TEXT>
</DOC>
