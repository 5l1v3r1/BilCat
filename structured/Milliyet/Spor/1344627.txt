<DOC>
<DOCNO> 1344627 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fd80d98/l/0l0smilliyet0n0btr0csivasspor0etarihinde0ebir0eilk0cspor0csondakika0c210b110b20a10a0c13165870cdefault0bhtm/story01.htm </URL>
<DATE> 2010/11/21 </DATE>
<TIME> 17:13:01.0 </TIME>
<AUTHOR>  </AUTHOR>
<HEADLINE>
sivasspor tarihinde bir ilk
</HEADLINE>
<TEXT>Spor Toto Süper Lig’de dün Kardemir Karabükspor’u 5-1 mağlup eden Sivasspor, 6 sezonluk Süper Lig serüveninde ilk kez 5 gollü bir galibiyet elde etti.Ligde dün seyircisi önünde Kardemir Karabükspor’u Bolivyalı golcüsü Ricardo Pedriel Suarez’in 3, Cihan Yılmaz ve Mehmet Yıldız’ın 1’er golüyle 5-1 yenen Sivasspor, Süper Lig’de ilk kez sahadan 5 gollü galibiyetle ayrıldı.Önceki sezonlarda 3 ve 4 gollü galibiyetler elde eden Sivasspor, Kardemir Karabükspor’u 5-1 yenerek Süper Lig’deki en gollü galibiyetini elde etti.-SON 6 SEZONDA 76 GALİBİYET- Son 6 sezonda çıktığı 183 lig maçında, 76 galibiyet (3’ü hükmen), 46 beraberlik, 61 yenilgi alan Sivasspor, Kardemir Karabükspor’u 5-1 yenerek Süper Lig’de 4 farklı kazandığı üçüncü galibiyetini elde etti. Kırmızı-beyazlı ekip, 2007-2008 sezonunun 11. haftasında Sivas’ta ve 28. haftasında İstanbul’da, Kasımpaşa’yı 4-0’lık skorlarla mağlup etmişti.Sivasspor, ayrıca 2005-2006 sezonunun 10. haftasında Diyarbakırspor’u Sivas’ta ve 2006-2007 sezonunun 33. haftasında Ankaragücü’nü deplasmanda 4-1’lik skorlarla mağlup etmeyi başarmıştı. Kırmızı-beyazlı ekip, 4’er gollü bu galibiyetlerinin yanı sıra bazı maçlardan da 3 gollü galibiyetlerle ayrılmıştı.-CAMİADA MORALLER YERİNE GELDİ- Bu sezon ligde bir türlü istediği sonuçları alamayan Sivasspor, Kardemir Karabükspor maçında sergilediği futbolla alkış aldı. 3 gol atan Pedriel’in yıldızlaştığı maçta, taraftarlar takımının oyunundan memnun kaldı.Karabük ekibi karşısında aldığı farklı galibiyetle bir nebze moral bulan Sivasspor, hem 11 maçlık galibiyet hasretini noktaladı, hem de sergilediği futbolla gelecek haftalar için taraftarına umut verdi. Camia, Kardemir Karabükspor karşısında alınan farklı galibiyetin ve ortaya konan futbolun sevincini yaşıyor.Aldığı bu galibiyetle puanını 10’a çıkaran ve ligin ilk yarısında kalan 4 maçtan en iyi skorlarla ayrılarak düşme hattından uzaklaşmak isteyen Sivasspor, ligin 14. haftasında deplasmanda Gençlerbirliği ile karşılaşacak.</TEXT>
</DOC>
