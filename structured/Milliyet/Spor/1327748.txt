<DOC>
<DOCNO> 1327748 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f6158a1/l/0l0smilliyet0n0btr0cmesut0eozil0eden0eispanyol0eradyosuna0edemec0cspor0csondakika0c0a50b110b20a10a0c1310a7150cdefault0bhtm/story01.htm </URL>
<DATE> 2010/11/05 </DATE>
<TIME> 17:19:51.0 </TIME>
<AUTHOR>  </AUTHOR>
<HEADLINE>
mesut ��zil'den ispanyol radyosuna deme��
</HEADLINE>
<TEXT>İspanya’nın Real Madrid takımında forma giyen Türk kökenli Alman futbolcu Mesut Özil, bir İspanyol radyosuna verdiği demeçte, "Alman disiplinine ve Türklerin her şeyi oluruna bırakma karakterine sahibim" dedi.Cadenaser Radyosu’nda bir programa konuk olan Özil, hayatta en önemli olanın sağlık ve ailesiyle birlikte vakit geçirmek olduğunu, kendisini başarıya götürenin dürüstlük ve kalite olduğunu belirtti.4 kardeş olduklarını ve çocukken büyük abisinin kendisini sürekli maça götürdüğünü anlatan Mesut, "O zamandan beri futbola aşığım. Hayatımın bir parçası. Her zaman futbolcu olmak ve dünyanın en iyi kulüplerinde oynamak istedim. Topla her oynadığımda kendimi bir çocuk gibi hissediyorum" ifadelerini kullandı.Almanya Milli Takımı ile son Dünya Kupası’nda kendisini dünyaya gösterme şansı bulduğunu, bu sayede şimdi en iyi takımda, Real Madrid’de, oynadığını söyleyen 23 yaşındaki futbolcu, "Real Madrid’e gelmem çok güzel bir şey. İlk günden itibaren burada kendimi çok rahat hissediyorum. Real Madrid’deki herkes kendini ailedeymiş gibi hissediyor. Çünkü herkes herkesi destekliyor" diye konuştu.Real Madrid’in Portekizli teknik direktörü Jose Mourinho’yu, "futbolcularından sahada yüzde yüzü vermesini istiyor" diye tanımlayan Mesut, "Biz de bunu yapıyoruz. Çünkü Real Madrid’iz. Çok genç bir takımız ve daha iyi olacağız" dedi.Antrenmanların ve takım içindeki ortamın çok eğlenceli olduğunu kaydeden Mesut, özellikle Cristiano Ronaldo, Pepe, Marcelo ve Di Maria’nın çok şakacı olduklarını belirtti.Bu arada Real Madrid’de şimdiye kadar gösterdiği performans ve Milan karşısında çok etkili olamamasıyla ilgili bir soruya ise genç futbolcu, "Her zaman mükemmel oynayan bir robot değilim, insanım. Bir orta saha oyuncusu için bu tip dengesizlikler normal. Ben her zaman yüzde yüzü vermeye çalışıyorum ama bazen bu işliyor bazen de olmuyor. Ben futbolcu olarak her zaman kendimi daha geliştirmeye çalışıyorum. Ayrıca önemli olan her zaman takımın başarısı" cevabını verdi.Öte yandan son Dünya Kupası’nda bir maçın ardından Almanya Başbakanı Angela Merkel’in soyunma odasına inerek kendisini ve diğer futbolcuları selamlamasıyla ilgili basına yansıyan görüntülerin hatırlatılması üzerine Mesut, "Maçta topuğuma bir darbe almıştım. Soyunma odasındaydık ve formamı çıkarmıştım, şortu değil. Aniden, çıktım ve dışarıda o (Merkel) vardı. Çok eğlenceli bir sahneydi" diye konuştu.</TEXT>
</DOC>
