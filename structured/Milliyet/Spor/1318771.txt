<DOC>
<DOCNO> 1318771 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f386403/l/0l0smilliyet0n0btr0cfutboldan0esonra0etarih0cspor0chaberdetay0c0a10b110b20a10a0c130a85510cdefault0bhtm/story01.htm </URL>
<DATE> 2010/11/01 </DATE>
<TIME> 01:19:05.0 </TIME>
<AUTHOR>  </AUTHOR>
<HEADLINE>
futboldan sonra tarih
</HEADLINE>
<TEXT>Lorik Cana gelecek planlarıyla ilgili çarpıcı açıklamalar yaptı. Galatasaray Dergisi’nin Kasım sayısına ailesiyle birlikte röportaj veren Arnavut futbolcu, sarı-kırmızılı kulüple 4 yıllık sözleşmesi olduğunu hatırlatarak, bu sürenin sonuna kadar kalmak istediğini söyledi.Hagi’nin göreve gelişiyle birlikte ilk 11’e giren başarılı futbolcu, “Her şey çok iyi giderse 4 yıldan daha fazla kalmak isterim. İşler iyi gitmezse, mutlu olmazsam planlarımı çok çabuk değiştirebilirim. Futbolda böyledir. Bir yerde mutluysanız, başarmak için maksimum çaba harcamalısınız. Tabii başka sorunlar da çıkabilir, sakatlıklar olabilir, takımın performansı istenildiği gibi olmaz, çok daha çabuk ayrılmak mecburiyetinde kalınabilir” ifadelerini kullandı.Birinci sınıfta öğrenciLorik Cana, Galatasaray tarihini öğrendiği günden itibaren sarı-kırmızılı takımı desteklediğini belirtirken, bir dönem Gençlerbirliği ve Samsunspor’da forma giyen babası Agim Cana, yıldız futbolcunun 8 yıl önce Beşiktaş’tan gelen teklifi Galatasaraylı olduğu için kabul etmediğini kaydetti.Lorik Cana, futbolu bıraktıktan sonra tarihle ilgileneceğini açıkladı. Sarı-kırmızılı oyuncu, “Her zaman genel tarihe ilgim vardı, halkımın tarihini de çok merak ediyordum. Belki hep böyle savaşlar yaşamanın ve ailece bunun içinde olmanın etkisi vardı. Futboldan sonra bu alanda devam etmeyi umuyorum. Şu anda Tiran’da tarih bölümü öğrencisiyim. Yeni başladım, 4 yıl sonra bitecek. Ülkeme ait tarihi zenginlikleri korumamı sağlayacak bir iş yapmak istiyorum” ifadelerini kullandı.</TEXT>
</DOC>
