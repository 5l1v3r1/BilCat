<DOC>
<DOCNO> 1320909 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f4455ce/l/0l0smilliyet0n0btr0ckayserispor0edan0etaraftara0esitem0cspor0csondakika0c0a20b110b20a10a0c130a91750cdefault0bhtm/story01.htm </URL>
<DATE> 2010/11/02 </DATE>
<TIME> 17:17:01.0 </TIME>
<AUTHOR>  </AUTHOR>
<HEADLINE>
kayserispor'dan taraftara sitem
</HEADLINE>
<TEXT>Kayserispor Kulübü Başkanı Recep Mamur, takım ligde önemli başarılar elde ederken, taraftar desteğinin yetersiz olmasından yakındı.Mamur, AA muhabirine yaptığı açıklamada, bu sezon iyi bir başarı yakaladıklarını, bunun sürekli olmasını arzu ettiklerini belirtti.Takımdaki eksiklere rağmen iyi oyun ortaya koyarak zirve yarışını sürdürdüklerini ifade eden Mamur, şunları söyledi: "Takımımız şu an iyi gidiyor. Cangele gibi önemli futbolcularımızın sakat olmasına rağmen yerini dolduran oyuncularımız iyi futbol ortaya koyuyorlar.Bu başarının devamlı olmasını arzu ediyoruz. Ligin üst sıralarındaki yarıştan kopmamak istiyoruz. Ancak, büyük başarılar elde eden takımımız daha fazla taraftar desteğini hak ediyor. Futbolda başarılı olan illerde taraftarın büyük desteği var. Ancak biz takımımızın başarısına, modern stadımıza rağmen taraftar desteğini yeterince hissedemiyoruz. Şehir, ekonomik olarak takıma zaten destek olmuyor, en azından taraftar desteğini almak istiyoruz. Stadı 3 büyüklerin maçlarında bile dolduramıyoruz.’ Taraftarı stada çekebilmek için bilet fiyatlarını düşük tuttuklarını, hatta Süper Lig’deki takımlar arasında en ucuz biletin Kayseri’de olduğunu vurgulayan Mamur, "Gerekirse, taraftarları evlerinden tek tek alıp stada getirmeye, bilet paralarını vermeye bile razıyım. Yeter ki taraftarımız stadı doldurup takıma sahip çıksın" diye konuştu.Zirve yarışından kopmak istemediklerini, ancak şampiyonluk hedefini şimdilik dile getirmediklerini anlatan Mamur, her hafta tek tek maçları düşündüklerini, başarıyı lig sonuna kadar sürdürmeyi hedeflediklerini kaydetti.Avrupa’da futbol oynamayı çok istediklerini vurgulayan ve teknik direktör Şota’dan övgüyle söz eden Mamur, şöyle devam etti: "Şu an şampiyonluktan çok her hafta önümüzdeki maçı düşünüyoruz. Şu an için tek hedefimiz Gençlerbirliği’nden 3 puan almak. Ancak, Avrupa’da futbol oynamayı çok istiyoruz. Sezon sonuna kadar ligin üst sıralarından kopmayıp Avrupa’ya gitmeyi amaçlıyoruz. Teknik direktör Şota, takıma çok iyi hava kattı.Takım çok iyi çalışıyor. Şota, kısa süre sonra sadece Türkiye’de değil Avrupa’da da adından söz ettirecek."</TEXT>
</DOC>
