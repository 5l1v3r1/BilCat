<DOC>
<DOCNO> 1337218 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fa7d1d4/l/0l0smilliyet0n0btr0cvardar0ebesiktas0euzerindeki0esisli0ebulutlar0ekalkti0cspor0csondakika0c150b110b20a10a0c13147310cdefault0bhtm/story01.htm </URL>
<DATE> 2010/11/15 </DATE>
<TIME> 13:12:09.0 </TIME>
<AUTHOR>  </AUTHOR>
<HEADLINE>
vardar: be��ikta�� ��zerindeki sisli bulutlar kalkt��
</HEADLINE>
<TEXT>Beşiktaş Kulübü yönetim kurulu üyesi Sinan Vardar, kötü sonuçlardan sonra Gençlerbirliği karşısında alınan galibiyetin kendilerini mutlu ettiğini söyledi.Sinan Vardar, Beşiktaş camiasının bayrama mutlu bir şekilde gireceğini ifade ederek, "Beşiktaş’ın üzerindeki sisli bulutlar kalktı ve bayrama mutlu bir şekilde giriyoruz. Kötü sonuçlardan sonra Gençlerbirliği’ne karşı alınan net galibiyet bizi mutlu etti. Önümüzde Konyaspor maçı ve Galatasaray derbisi var. Bu maçları da kazanırsak şampiyonlukta yine en iddialı takımlardan biri oluruz" diye konuştu.Gençlerbirliği karşısında ilk yarının son dakikalarında kazandıkları penaltıya da değinen Vardar, "Anlık bir pozisyondu. Bir itme var. Aslında hakemlerin bu konularda tutarlı davranmaları ve bu pozisyonlarının hepsinde dünkü gibi karar vermeleri gerekiyor. Her maçta farklı bir uygulama olduğu için insanların da kafası karışıyor ve tartışmalar oluşuyor" şeklinde konuştu.Vardar, son dönemlerde teknik direktör Bernd Schuster’in akreditasyon kartı takıp takmamasının gündeme getirildiğini hatırlatarak, "Türkiye’de futbolun esas konularına çok az değiniliyor ve akreditasyon kartının takılıp takılmaması sorun ediliyor. Türk futbolunun daha önemli sorunları varken bu tip şeyler gündeme getirilmemeli" ifadelerini kullandı.</TEXT>
</DOC>
