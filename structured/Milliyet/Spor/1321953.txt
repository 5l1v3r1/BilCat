<DOC>
<DOCNO> 1321953 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f49be6d/l/0l0smilliyet0n0btr0c20a0e450esaatine0eservet0cspor0chaberdetay0c0a30b110b20a10a0c130a950a90cdefault0bhtm/story01.htm </URL>
<DATE> 2010/11/03 </DATE>
<TIME> 03:13:09.0 </TIME>
<AUTHOR>  </AUTHOR>
<HEADLINE>
20.45 saatine servet
</HEADLINE>
<TEXT>NEVİN DONATGalatasaray Başkanı Adnan Polat’ın, iki yıl önce, “20.45’te şampiyonuz” sloganıyla gündeme taşıdığı Frank Müller marka saatine işadamı Murat Ülker’in ödediği rakam ortaya çıktı. Polat, Ülker’in saat için tam 300 bin lira ödediğini açıkladı. Saatin kendisine yakın bir arkadaşı tarafından hediye edildiğini belirten Polat, “Hakan Şükür’ün de aynı marka ve model saati vardı o dönem. Hakan’a da İtalya’da oynarken Vieri hediye etmiş. Biz bu saatleri değiştirdik. Ben basına 20.45’te şampiyonuz dedim ve saatimi gösterdim. Hürriyet birinci sayfadan o saatin resmini bastı. Şampiyon olduk. Sonra Galatasaray için gece düzenledik. Açık artırmayla sembol olan o saati satışa çıkardık. Murat Ülker, Fenerbahçeli olduğu halde o saate 300 bin TL para verdi ve satın aldı. Böylelikle 30 bin dolarlık saati 300 bin TL’ye sattık, Galatasaray’a gelir yarattık. Üst üste iki yıl şampiyon olursak eğer, Murat Ülker saati bize geri verecek” diye konuştu.</TEXT>
</DOC>
