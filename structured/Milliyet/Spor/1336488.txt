<DOC>
<DOCNO> 1336488 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fa3d66f/l/0l0smilliyet0n0btr0cvakit0etamam0e0cspor0chaberdetay0c150b110b20a10a0c13145840cdefault0bhtm/story01.htm </URL>
<DATE> 2010/11/15 </DATE>
<TIME> 01:12:44.0 </TIME>
<AUTHOR>  </AUTHOR>
<HEADLINE>
vakit tamam!
</HEADLINE>
<TEXT>NEVZAT?DİNDARBaşarılı ve gurur duyulan yıllar. Üst üste gelen şampiyonluklar. UEFA Kupası ve ardından Süper Kupa. Galatasaray için altın sayılan bir dönemdi 2000’li yılların hemen başı. Sonra bir duraklama evresi geçirdi sarı-kırmızılılar. Araya sıkıştırılan mucize (!) şampiyonluklar ise, teselli ikramiyesi oluyordu. Ama artık gerileme döneminde Aslan. Zenginleri yenen yoksul doğu takımından geriye, varlık içinde yokluk yaşayan bir takım geldi. Öyle ki, puan tablosundaki yeri itibariyle şimdiden şampiyonluğa havlu atılmış. Üstelik her geçen gün kan kaybediyor. Son darbeyi de Manisaspor vurdu dün akşam. Rijkaard’ın dediği gibi asıl sorunun kalite sorunu olduğu gerçeği bir kez daha acı bir tokat gibi hissedildi. Geçelim dün akşamın 90 dakikasına... Aslında Aslan, tempolu başladı maça. 2’te Pino, 5’te Sabri’nin şutları sarı-kırmızılıların diğer maçlara göre daha ofansif oynayacağının işaretleriydi. Ancak dakikalar ilerledikçe tıkanan, rakip savunmayı açamayan bir futbolcu topluluğu, kenarda ise oyunu okuyamayan, Kewell’ın sahada olmayışını bile ancak 55. dakikada fark edebilen bir Hagi vardı. Manisaspor ise önce arkaya yaslandı. Baktı ki, karşısında sadece adı büyük olan bir takım var. Cesur oynamaya başladı. Makukula’nın golü zaten daha 32. dakikada maçın rengini belli etti. Kalan dakikalar sanki formalite icabıydı. Maçın sonundaki tepki de zaten kaçınılmazdı.</TEXT>
</DOC>
