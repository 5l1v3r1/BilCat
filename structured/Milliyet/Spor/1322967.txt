<DOC>
<DOCNO> 1322967 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f4de82e/l/0l0smilliyet0n0btr0cbursaspor0egenel0esekreteri0edunya0edevi0ededikleri0ekadar0evarmis0cspor0csondakika0c0a30b110b20a10a0c130a96650cdefault0bhtm/story01.htm </URL>
<DATE> 2010/11/03 </DATE>
<TIME> 15:15:33.0 </TIME>
<AUTHOR>  </AUTHOR>
<HEADLINE>
bursaspor genel sekreteri: d��nya devi dedikleri kadar varm����
</HEADLINE>
<TEXT>Bursaspor Kulübü Genel Sekreteri Recep Bölükbaşı, Şampiyonlar Ligi 4'üncü maçında Manchester United karşısında aldıkları yenilgiyi değerlendirdi. Bölükbaşı, "Karşınızda 400 milyon Euro bütçelik Manchester United var. Biz ise 30 milyon Euro'luk Bursasporuz" dedi.Şampiyonlar Ligi C Grubu 4'üncü maçında İngiliz devi Manchester United'a 3-0 mağlup olan Bursaspor'un genel sekreteri Recep Bölükbaşı, mağlubiyeti değerlendirdi. İlk yarıda takımın çok daha iyi oynadığını, ancak ikinci yarıda erken gelen golün takımı dağıttığını ifade eden Bölükbaşı, "Karşınızda 400 milyon Euro bütçesi bulunan Manchester United var. Biz ise 30 milyon Euro'luk Bursasporuz. Bu ligde de ilk tecrübemiz. Sahamızda galip gelmeyi ve gol atmayı çok isterdik. Ama kısmet değilmiş. Baktığımız zaman adamların fizik kondisyonu çok iyi. Oyun stilleri ve anlayışları çok farklı. 'Dünya devi' dedikleri kadar varmış" diye konuştu.BU ÇOCUKLARA HELAL OLSUNŞampiyon olup, Türkiye ve Bursa'yı Şampiyonlar Ligi'nde temsil etmenin bile önemli olduğunu belirten Recep Bölükbaşı, "Bu çocuklara helal olsun. 47 yıl sonra şampiyon olup, Şampiyonlar Ligi'ne katılıyorsunuz. Bu sonuçlar bana göre normal. Taraftarlarımıza da teşekkür ediyoruz. Hala takımımız Spor Toto Süper Ligi'nde namağlup lider. Önümüzde Antalyaspor maçı var. Oradan 3 puan alıp, yüzümüzü lige döneceğiz. Ligi yine zirvede bitirmek istiyoruz. Bu yıl bize deneyim oldu. Futbolcularımız ve biz yönetim olarak bu deneyimi kazandık" dedi.MANCHESTER'IN GELMESİ BİLE GÜZELYıllar sonra bir büyük takımı Bursa Atatürk Stadı'nda seyretmenin bile çok güzel olduğunu ifade eden Bölükbaşı sözlerini şöyle sürdürdü:"Manchester'ın Bursa'ya gelmesi bile önemli olay. Sonuçta onların burada seyredilmesi bile güzel. Onların isimlerini şimdiye kadar televizyonlardan, gazetelerden görürdük. Ama Bursaspor'un sayesinde bu kez kendilerini gördük, ağırladık. Bir dahaki sefere Avrupa arenasında çok daha başarılı sonuçlara imza atacağımızı sanıyorum" şeklinde konuştu.</TEXT>
</DOC>
