<DOC>
<DOCNO> 1327262 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f5f1b44/l/0l0smilliyet0n0btr0choca0eistedi0ebutun0eyonetim0eistifa0eetti0cspor0csondakika0c0a50b110b20a10a0c1310a60a50cdefault0bhtm/story01.htm </URL>
<DATE> 2010/11/05 </DATE>
<TIME> 13:14:21.0 </TIME>
<AUTHOR>  </AUTHOR>
<HEADLINE>
hoca istedi, b��t��n y��netim istifa etti
</HEADLINE>
<TEXT>Futbol dünyasında genelde yönetim kurulları teknik direktörün istifasını isterken Trabzon'da bu olayın tam tersi yaşandı. Amatör küme takımlarından Gençlerbirliği'nin antrenörü Halil Melek, kendisini kısa mesajla istifaya çağıran yönetime, "Ben yoruldum ama siz daha yorgunsunuz. Görevi siz bırakın" dedi. Bunun üzerine Başkan ve yönetim kurulu istifa etti.Trabzon'un köklü amatör kulüplerinden Gençlerbirliği'nde ilginç bir istifa yaşandı. Genelde yönetim kurullarının teknik direktörlerin istifasını istediği futbol dünyasında belki de bir ilk yaşandı ve Gençlerbirliği antrenörü Halil Melek, yönetimi istifaya çağırdı. İddiaya göre olay şöyle gelişti: Sezon başında eski yönetimden görevi devralan Başkan Rızvan Olgun ve yönetim kurulu üyeleri, antrenör Halil Melek ile yola devam etme kararı aldı. Ancak üst üste alınan başarısız sonuçların ardından toplanan yönetim kurulu, Halil Melek'i görevden almayı kararlaştırdı. 23 yıldır kulüpte faal olarak çalışan Halil Melek'e bu kararı iletmekte zorlanan yönetim kurulu adına Başkan Rızvan Olgun, antrenörüne, "Hocam artık siz yoruldunuz. Görevinizi bırakmanızı istiyoruz" şeklinde bir mesaj attı.Bu mesajı gören ve büyük şok yaşayan Melek ise, uzun yıllar boyunca hizmet ettiği kulüpten böyle ayrılmaması gerektiğini düşündü ve kendisine mesaj yollayan Başkan Rızvan Olgun'u arayarak, "Bir karar alınacaksa bu mesajla olmamalıydı. Oturup konuşmamız gerekiyordu. Ben yoruldum ama siz daha yorgunsunuz her halde. Görevi sizler bırakın" diyerek eleştiride bulundu. Bu beklenmedik tepki üzerine de Başkan Olgun ile yönetim kurulu, Arafilboyu Mahallesi'nin takımı olan Gençlerbirliği'ne gönül verenlerin tepkisini çekmemek adına istifa etti. Önümüzdeki günlerde yeniden olağan bir genel kurul yapmaya hazırlanan Gençlerbirliği'nde, görevinden istifa eden başkan Rızvan Olgun açıklama yapmak istemediğini söyledi.</TEXT>
</DOC>
