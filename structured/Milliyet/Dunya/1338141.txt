<DOC>
<DOCNO> 1338141 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/fb557b0/l/0l0smilliyet0n0btr0cguantanamo0etutuklulari0emilyon0edolara0esusacak0cdunya0chaberdetay0c170b110b20a10a0c13152390cdefault0bhtm/story01.htm </URL>
<DATE> 2010/11/17 </DATE>
<TIME> 03:02:17.0 </TIME>
<AUTHOR>  </AUTHOR>
<HEADLINE>
guantanamo tutuklular�� milyon dolara susacak
</HEADLINE>
<TEXT>İngiltere vatandaşı ya da ülkede oturma izni olan bu kişilere tazminat ödeme kararının, hükümetin açılacak davaların yaratacağı maliyetten ve hassas bazı istihbarat bilgilerinin açıklanmasından kaygı duyması nedeniyle alındığı bildirildi.2008 yılında eski Guantanamo tutuklusu 7 kişi İngiltere hükümetine, gözaltı sürecinde işkenceye maruz kaldıkları ve İngiliz hükümetinin onların Guantanamo’ya yasadışı şekilde gönderildiklerini bildiği halde müdahale etmediği gerekçesiyle dava açacaklarını açıklamıştı. Bu senenin mayıs ayında İngiliz yüksek mahkemesi konuyla ilgili gizli dosyaların olası bir dava sırasında açıklanmasına hükmetmişti. Böyle bir davanın görülmesi durumunda devlete ait gizli evrakların su yüzüne çıkabileceğinden endişelenen ve davanın 10 milyon sterline (23 milyon TL) mal olacağını hesaplayan İngiliz hükümeti, tazminat karşılığında anlaşmanın yollarını aramaya başladı. Başbakan David Cameron’un duyurusuyla, hükümet avukatları ile eski tutuklular arasında haziran ayında başlayan görüşmelerde dün sonuca varıldı. Tutuklulara ne kadar tazminat verileceği açıklanmasa da aralarından birinin en az 1 milyon sterlin (2.3 milyon TL) alacağı basına sızdı.</TEXT>
</DOC>
