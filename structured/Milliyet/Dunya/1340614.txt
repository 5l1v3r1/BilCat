<DOC>
<DOCNO> 1340614 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/fc3de9f/l/0l0smilliyet0n0btr0ciran0enato0eyu0etehlikeli0eolarak0egormuyor0cdunya0csondakika0c180b110b20a10a0c13156770cdefault0bhtm/story01.htm </URL>
<DATE> 2010/11/18 </DATE>
<TIME> 17:00:19.0 </TIME>
<AUTHOR>  </AUTHOR>
<HEADLINE>
iran nato'yu tehlikeli olarak g��rm��yor
</HEADLINE>
<TEXT>İran Cumhurbaşkanı Mahmud Ahmedinejad, NATO’yu tehlike olarak görmediklerini söyledi."Hazar Denizi’ne Kıyı Ülkeler Zirvesi"ne katılmak üzere Azerbaycan’ın başkenti Bakü’de bulunan Ahmedinejad, düzenlediği basın toplantısında, NATO’nun füze kalkanı projesine ilişkin bir soruya, "Son yıllardaki tecrübeler NATO’nun kararının yanlış olduğunu gösteriyor" cevabını verdi.Askeri güç ve ilişkilerin bölgesel ve küresel dengeleri belirlediği dönemlerin geride kaldığını belirten Ahmedinejad, "Şimdiki şartlarda füze savunma sistemleri, atom bombaları işlevselliklerini yitirmiş durumda" dedi."Anlaşıldığı kadarıyla NATO’nun sorunu, insani ve kültürel değişimi tam olarak idrak edememesidir" diyen Ahmedinejad, "Onlar bilmeli ki artık halklar uyanmış ve füze kalkanlarıyla düşüncenin önü alınamaz" diye konuştu."İran, NATO’yu tehlike olarak görmüyor" diyen Ahmedinejad, "hiç kimsenin İran halkına zarar veremeyeceğini" kaydederek, "NATO’nun hareketlerinin İran için değeri ve önemi yok. İran halkı, bu tür kararları ve girişimleri siyasi gericilik olarak telakki ediyor" dedi.Ahmedinejad, iki konu hakkında görüşlerini bildirmek istediğini belirterek, birinci konunun dünyaya hakim olan sistemin adaletsizliği olduğunu, Avrupa ve ABD’de yaşayan insanlar arasında dahi ekonomik uçurumların bulunduğunu belirtti.İkinci konunun Azerbaycan ile İran ilişkileri hakkında olduğunu belirten Ahmedinejad, İran ile Azerbaycan arasındaki ilişkinin, iki dost ve kardeş ülkenin ilişkisinden daha yüksek seviyede olduğunu söyledi.Dost ülkeler arasında dahi sorunlar yaşanabileceğinin altını çizen Ahmedinejad, iki kardeş ülkenin arasında hiçbir zaman sorun yaşanmayacağına işaret etti. İran Cumhurbaşkanı, Azerbaycan-İran ilişkilerinin sağlam temeller üzerine oturduğunu, iki ülkenin uluslararası kurumlarda da birbirinin menfaatlerini savunduğunu kaydetti.Ahmedinejad, ABD’de 11 Eylül saldırısıyla ilgili bir soruyu yanıtlarken, bu olaydan sonra bölgenin işgal edildiğini ve bir milyon insanın öldüğünü söyledi. İran Cumhurbaşkanı, "ABD’nin kendisini 11 Eylül saldırısından sonra hem mahkeme, hem sanık, hem de hakim yerine koyduğunu" savundu.İran’da idam kararlarıyla ilgili bir soru üzerine Ahmedinejad, "ABD’de de idamlar olduğunu, ancak Batının bu ülkedeki idamları görmediğini" kaydetti.Avrupa halkının İran doğalgazını istememesi durumunda tavırlarının ne olacağına ilişkin bir soru üzerine Ahmedinejad, Avrupa’ya doğalgaz satmak için ısrarcı olmadıklarını belirterek, "İran doğalgazının müşterisi çoktur.Çıkaracağımız doğalgazın müşterisi var" dedi.Basın mensuplarının Yukarı Karabağ sorunu ve İran-Ermenistan ilişkileri hakkındaki sorularına da cevap veren Ahmedinejad, "Biz birbirimizle komşuyuz.Her zaman birbirimizle yan yana yaşamamız gerekiyor. İran, Yukarı Karabağ sorununun iki ülke arasında yapılacak görüşmeler sonunda çözüm yolunun bulunmasını istiyor. Ayrıca bölge dışında yer alan ülkelerin istekleri olmasa bu sorun çözülecek" şeklinde konuştu.</TEXT>
</DOC>
