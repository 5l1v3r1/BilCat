<DOC>
<DOCNO> 1340384 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/fc1f3ce/l/0l0smilliyet0n0btr0cen0ecok0eogrenci0eceken0eulke0eabd0cdunya0csondakika0c180b110b20a10a0c13156380cdefault0bhtm/story01.htm </URL>
<DATE> 2010/11/18 </DATE>
<TIME> 13:01:40.0 </TIME>
<AUTHOR>  </AUTHOR>
<HEADLINE>
en ��ok ����renci ��eken ��lke abd
</HEADLINE>
<TEXT>Dünyanın en çok yabancı öğrenci çeken ülkesi olmasıyla ABD’de yüksek eğitim, hizmet sektöründeki en önemli ihraç alanlarından biri konumunda yer alıyor.ABD’ye en çok Çinli ve Hintli öğrenciler okumaya gelirken, Türkiye ABD’ye en fazla öğrenci gönderen 10. ülke.AA muhabirinin derlediği bilgiye göre, ABD, ekonomik kriz nedeniyle geçmiş yıllara göre daha az yabancı öğrenci çekse de hala dünyada en fazla yabancı öğrencinin okuduğu ülke konumunda bulunuyor. ABD’deki Uluslararası Eğitim Enstitüsünün yeni açıklanan raporuna göre, 2009-2010 öğretim yılında ABD’ye gelen yabancı öğrenci sayısı yüzde 3 arttı. Ülkede, dil ve üniversite eğitimi olmak üzere yaklaşık 691 bin yabancı öğrenci öğrenim görüyor.ABD’nin yabancı öğrenci çekmedeki liderliğini İngiltere takip ediyor.İngiltere’de 415 bin yabancı öğrenci bulunuyor. Bu iki ülkeyi, sırasıyla Fransa ve Almanya izliyor.-YABANCI ÖĞRENCİLER EKONOMİK GELİR KAYNAĞI- ABD’deki yabancı öğrencilerin gelirlerinin yüzde 70’i yurt dışından geliyor. Okul masraflarının yanı sıra yer, ulaşım, yiyecek ve sağlık gibi birçok alandaki harcamaları da düşünüldüğünde, uluslararası öğrencilerin ekonomiye katkısı 20 milyar dolar gibi azımsanmayacak düzeyde. Bu nedenle, yüksek eğitim, ABD’de hizmet sektörü ihraç alanlarından biri konumunda.Bunun yanında, özellikle gelecek vadeden öğrencilerin, eğitimlerini tamamladıktan sonra genellikle ülkelerine dönmek yerine ABD’deki önemli kuruluşlarda çalışmayı tercih ettiği de göz önüne alındığında, yabancı öğrencilerin ABD’nin bilimsel, teknolojik ve yenilik alanındaki birçok gelişmeye de katkıda bulunduğu söylenebilir. Böylelikle, ABD’de yabancı öğrenciler, hem eğitimleri döneminde ülkenin ekonomine, hem de mezun olduktan sonra ABD’nin geleceğine yaptıkları yatırımlarla, ülkeye aslında çifte avantaj sağlıyor.-EN ÇOK ÇİNLİLER VE HİNTLİLER GELİYOR- Rapora göre, 2009-2010 öğretim döneminde ABD’ye yüzde 30 artışla en fazla Çinli öğrenciler talep gösterdi. 128 bin Çinli öğrencinin okuduğu ABD’de, bu öğrencilerin oranı toplam yabancı öğrencilerin yüzde 18’ini aştı. Bu oranla Çinli öğrenciler, ABD’deki en kalabalık yabancı öğrenci topluluğunu oluşturdu.ABD’ye en fazla öğrenci gönderen ülkelerden Hindistan’dan gelen öğrenci sayısı ise bu yıl sadece yüzde 2 arttı. Ancak yabancı öğrenciler arasında Hintlilerin oranı yüzde 15 ile Çinlilerden sonra ikinci sırada. ABD’de yaklaşık 105 bin Hintli öğrenci eğitim alıyor.Üniversite eğitimi için en fazla öğrenci gönderen Çin ve Hindistan’dan sonra Güney Kore geliyor. Bu üç ülkenin öğrenci sayısı, ABD’deki toplam yabancı öğrenci sayısının yaklaşık yüzde 44’ünü oluşturuyor. Bu ülkeleri, gönderdikleri öğrenci sayısında yüzde 5’er oranlarında düşüş yaşansa da Kanada ve Tayvan ile yüzde 15 düşüşle Japonya izliyor.-TÜRKİYE, ÖĞRENCİ GÖNDEREN 10. ÜLKE- Suudi Arabistan’dan gelen öğrenci sayısının da geçen öğretim yılında yüzde 25 arttığı dikkati çekiyor. Bu artışla Suudi Arabistan, ABD’ye en fazla öğrenci gönderen 7. ülke konumuna yükseldi.Türkiye ise ABD’ye en fazla öğrenci gönderen 10. ülke konumunda.Türkiye’den ABD’ye giden öğrenci sayısı bir önceki yıla göre yaklaşık yüzde 6 oranında artarken, ABD’de okuyan Türk öğrenci sayısı yaklaşık 12 bin 400 oldu.-EN POPÜLER EYALET CALIFORNIA, ŞEHİR NEW YORK- Öte yandan, yabancı öğrenciler eyalet olarak en fazla California, New York, Texas, Massachusetts ve Illinios’u tercih ediyor. Buna göre, California eyaletinde 94 bin, New York’ta 76 bin, Teksas’ta 59 bin yabancı öğrenci okuyor.Yabancı öğrenciler, şehir tercihinde ise haklarını ABD’nin en popüler kentlerinden yana kullanıyor. New York’ta 60 bin ve Los Angeles’ta 42 bin öğrenci bulunuyor.Üniversiteler arasında ise yabancı öğrencilere en fazla Güney California Üniversitesi ev sahipliği yapıyor. Bunu Illinios Üniversitesi, New York Üniversitesi, Purdue Üniversitesi ve Columbia Üniversitesi takip ediyor.ABD’ye gelen yabancı öğrenciler arasında en gözde alanlar ise işletme ve yönetim ile mühendislik. Bu alanları matematik ve bilgisayar mühendisliği izliyor.</TEXT>
</DOC>
