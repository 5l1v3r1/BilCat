<DOC>
<DOCNO> 1333386 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/f856120/l/0l0smilliyet0n0btr0crusya0emilyonlarca0edolar0ekazanacak0cdunya0csondakika0c10a0b110b20a10a0c13127560cdefault0bhtm/story01.htm </URL>
<DATE> 2010/11/10 </DATE>
<TIME> 21:00:33.0 </TIME>
<AUTHOR>  </AUTHOR>
<HEADLINE>
rusya milyonlarca dolar kazanacak
</HEADLINE>
<TEXT>Rusya’nın saygın ekonomi gazetelerinden Kommersant, Moskova’nın, Afganistan konusunda NATO ile işbirliğine karşılık olarak ayda "10 milyonlarca dolar" gelir elde edeceğini duyurdu.Kommersant’ta yayımlanan Afganistan’a Rusya üzerinden gönderilecek askeri kargoların mali boyutuyla ilgili analiz haberde, Moskova’nın en kötümser tahminlere göre, geçişler için her ay "10 milyonlarca dolar" gelir elde edeceği ifade edildi.Haberde, bir konteynerin geçiş maliyetinin yaklaşık 1800 dolar civarında olduğu belirtilerek, "Bu durumda her ay onbinlerce konteynerin gönderilmesi gerekiyor. Kaldı ki NATO’nun Afganistan’dan çekilmeyi planladığı gelecek yıl, konteyner naklinin çok daha fazla olması bekleniyor" denildi.Portekiz’in başkenti Lizbon’da 20 Kasımda yapılacak olan Rusya-NATO zirvesinin en önemli sonuçlarından birinin, Afganistan’dan Rusya toprakları üzerinden gönderilecek askeri kargoların oluşturulacağı belirtilen haberde, Rusya Dışişleri Bakanlığından bir yetkilinin, zirvede Afganistan için Rus helikopterlerinin satın alınması konusunda anlaşma yapılmasının beklendiği ifadesine yer verildi.Yetkili, Afganistan’dan gönderilecek kargoların Rusya üzerinden gönderilmesi konusunda anlaşmaya varıldığını ve zirvede bunun resmi hale getirileceğini kaydederek, "Şu anda Rusya üzerinden transit kargolar Afganistan’a gidiyor, zirveden sonra Afganistan’dan gelen kargolar da Rusya üzerinden geçecek" dedi.Rusya’nın NATO Özel Temsilcisi Dimitriy Ragozin de yaptığı açıklamada, Afganistan’dan gelen kargoların Rusya üzerinden gönderilmesiyle ilgili müzakerelerin devam ettiğini teyit ederek, "Bizim için bu duruma onay vermenin ekonomik boyutu çok önemli değil. Bizim için önemli olan Afganistan’dan gelen uyuşturucu kanallarının daha da genişletilmemesi konusu" ifadesini kullandı.NATO’yu eroin taşımakla suçlamadıklarını, bunun son derece saçma bir iddia olacağını kaydeden Ragozin, "Ancak Afganistan’da organize suç çerçevesinde faaliyet gösteren kriminal gruplar var ve bunların konteynerlere ulaşabileceği olasılığını göz ardı edemeyiz. Dolayısıyla bu tip sorunlar, ancak Rusya’da ilgili kurumların konteynerlerin içine bakma hakkıyla aşılabilir" dedi.Kommersant, Lizbon’daki zirvede Afgan ordusuna Rus helikopterleri satın alınması konusunun da kararlaştırılacağını belirterek, "Rusya ve NATO, Afgan ordusunun ihtiyacını karşılamak için Rusya’dan 21 adet Mi-17 tipi helikopter satın alınması konusunu bir yıldan fazla görüşüyor, Ancak bu konuda henüz bir anlaşmaya varılmadı" ifadesine yer verdi.</TEXT>
</DOC>
