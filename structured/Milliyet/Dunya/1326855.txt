<DOC>
<DOCNO> 1326855 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/f5e39c6/l/0l0smilliyet0n0btr0cisrail0eabd0egazze0etopraklarinda0eoperasyon0eyapti0e0cdunya0csondakika0c0a50b110b20a10a0c1310a5310cdefault0bhtm/story01.htm </URL>
<DATE> 2010/11/05 </DATE>
<TIME> 11:01:26.0 </TIME>
<AUTHOR>  </AUTHOR>
<HEADLINE>
israil: "abd, gazze topraklar��nda operasyon yapt��"
</HEADLINE>
<TEXT>İsrail istihbarat sitesi Debka, Çarşamba günü otomobilinin içinde havaya uçurulan El Kaide bağlantılı Filistinli İslami radikal lider Muhammed El Nimnim’in, Akdeniz’deki bir Amerikan savaş gemisinden ateşlenen füzeyle öldürüldüğünü öne sürdü.Site, daha önce Irak, Yemen, Somali ve Afganistan’da El Kaide hedeflerine benzer operasyonlar yapan ABD’nin Gazze topraklarında ilk kez bu tür bir saldırı gerçekleştirdiğini iddia etti.Debka’nın iddiasına göre, El Kaide bağlantılı olduğu öne sürülen İslam Ordusu’nun başkan yardımcısı olan Nimnim, ABD ve İsrail kuvvetlerinin ortak operasyonuyla havaya uçuruldu.İsrail’deki Batılı bir askeri kaynağa dayandırılan iddiaya göre Mısır istihbaratı, Sina Yarımadası’nda konuşlu Amerikan deniz piyadeleriyle Amerikan hava birliklerine karşı İslam Ordusu tarafından silahlı eylem gerçekleştirileceği yolunda istihbarat aldı.Bu bilgi üzerine örgütün silahlı kanadının başında bulunan Nimnim takibe alındı. İsrail hava kuvvetlerine bağlı insansız uçakları Nimnim’i işaretlerken, ABD de Akdeniz’deki bir savaş gemisinden ateşlenen füzeyle işaretlenen hedefi vurdu.Debka’ya göre Amerikan ordusu, Somali, Yemen, Irak ve Afganistan gibi ülkelerde El Kaide hedeflerine karşı füze operasyonları düzenlemekle birlikte, ilk kez Gazze topraklarını içindeki bir El Kaide militanını hedef aldı.</TEXT>
</DOC>
