<DOC>
<DOCNO> 1338136 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/fb2ab85/l/0l0smilliyet0n0btr0cprens0ewilliam0eevleniyor0cdunya0csondakika0c160b110b20a10a0c13151110cdefault0bhtm/story01.htm </URL>
<DATE> 2010/11/17 </DATE>
<TIME> 03:02:17.0 </TIME>
<AUTHOR>  </AUTHOR>
<HEADLINE>
prens william evleniyor
</HEADLINE>
<TEXT>İngiliz kraliyet tahtının ikinci sıradaki varisi Prens William, uzun süredir beraber olduğu kız arkadaşı Kate Middleton’la gelecek yıl Londra’da evlenecek.Galler Prensi Charles’ın resmi rezidansı Clarence House’dan yapılan açıklamada, Prens William (28) ve Kate Middleton’ın (28) geçen Ekim ayında Kenya’da yaptıkları tatilde nişanlandıkları ve gelecek yıl bahar ya da yaz aylarında Londra’da evlenecekleri bildirildi.Üniversiteyken tanışan ve 7 yıldır beraber olan çiftin, evlendikten sonra Kuzey Galler’de yaşayacakları ve Prensin Kraliyet Hava Kuvvetlerine hizmet etmeye devam edeceği belirtildi.Kararla ilgili Kraliçe Elizabeth’in bilgilendirildiği, Middleton’ın babasının da onayının alındığı kaydedildi.Bu arada evlilik haberini kabine toplantısında öğrenen İngiltere Başbakanı David Cameron, karardan duyduğu memnuniyeti dile getirerek, çifte iyi dileklerini iletti. Muhalefetteki İşçi Partisi lideri Ed Miliband da, karardan duyduğu memnuniyeti ifade etti.</TEXT>
</DOC>
