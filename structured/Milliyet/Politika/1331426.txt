<DOC>
<DOCNO> 1331426 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f71d5a5/l/0l0smilliyet0n0btr0ccumhurbaskani0egul0eab0eyi0euyardi0csiyaset0csondakika0c0a80b110b20a10a0c13116820cdefault0bhtm/story01.htm </URL>
<DATE> 2010/11/08 </DATE>
<TIME> 14:21:33.0 </TIME>
<AUTHOR>  </AUTHOR>
<HEADLINE>
cumhurba��kan�� g��l ab'yi uyard��
</HEADLINE>
<TEXT>Cumhurbaşkanı Abdullah Gül, Kıbrıs konusunda adım isteneceği, Yıllık İlerleme Raporu’nun yayınlanmasından önce AB’ye "Kimse Türkiye’den Kıbrıs konusunda jest beklemesin" mesajını verdi. Gül, BBC ile mülakatında "Her gelen Türkiye bir jest yapsa der. Türkiye jest yapıyor ama eğer jestlerinizin bir karşılığını görmüyorsanız yeni bir jest yapmaya gerek kalmaz. Türkiye’nin yeni bir jest yapacak hali yok" uyarısını yaptı.Düşünce kuruluşu Chatham House’ın, 2010 Yılı Devlet Adamı ödülünü almak üzere İngiltere’ye gelen Abdullah Gül, BBC Türkçe’nin Dünya Gündemi programı ile bir mülakat yaptı. Abdullah Gül, Avrupa Birliği ile müzakerelerin tıkanma noktasına gelmiş olmasını eleştirirken, beklentilerinin birliğin sözünü tutması olduğunu söyledi.Türkiye’nin başlıkların açılıp kapanması her ne kadar özellikle Kıbrıs tarafından engelleniyor olsa da hazırlıklarını tamamlayacağını ve başlıkları fiilen kendisinin açıp kapatacağını vurguladı.-"TÜRKİYE BELKİ ÜYE OLMAYA GEREK DUYMAYABİLİR"-Bazı AB üyelerinin Türkiye’nin üyeliği konusunda referandum yapacaklarını anımsatan Gül, sonuçlara saygı duyacaklarını, ama aynı konuda Türk halkının da söyleyecek bir sözü olduğunu, belki de zamanı geldiğinde Türklerin "Reformları yaptık, standartlarımızı AB düzeyine yükselttik, bu bizim için yeterli" diyerek birliğe üye olmaya gerek duymayabileceklerini kaydetti.-"ANNAN PLANINI KABUL ETTİK, KARŞILIĞINI GÖRMEDİK"-Abdullah Gül, AB konusundaki tıkanıklığın aşılması için Türkiye’den jest beklenmemesi gerektiğini belirterek, "Ben bu işi bilirim" diyerek şöyle devam etti:"Her gelen Türkiye bir jest yapsa der. Türkiye jest yapıyor ama eğer jestlerinizin bir karşılığını görmüyorsanız yeni bir jest yapmaya gerek kalmaz. Türkiye’nin yeni bir jest yapacak hali yok. En büyük jest 2004 yılında o zamanki Annan ve AB Planı’na Türkiye’nin evet demesi. Bu plan daha sonra referanduma kondu. Kıbrıs Türkleri bu referandumu destekleyerek en büyük jesti gösterdiler, ama karşılığında hiçbir şey alamadılar."-"EKSEN KAYMASI BASKI UNSURU"-Mülakat sırasında eksen kayması tartışmalarını da değerlendiren Gül, "Bunu, Türkiye’ye dönük bir baskı unsuru olarak kullanılmak istiyorlar. Türkiye, AB ile bütünleşmek için hukukunu, anayasasını değiştirip bütün standartlarını yükseltirken, bu tip soruların sorulması bizde şüphe yaratıyor" diye konuştu.-"KALKANLA İRAN’IN HEDEF ALINMASINI KESİNLİKLE KABUL ETMEYİZ"-Cumhurbaşkanı Gül, İran’a yönelik yaptırımların herhangi bir yarar getirmediğini, bu ülkenin nükleer programı konusunda barışçı çözüm bulunması gerektiğini belirttiği mülakatta füze kalkanının hedefinin İran olacağı haberlerinin anımsatılması üzerine de şunları söyledi:"NATO, savunma amaçlı bir organ. NATO üyelerinin dışında kimde balistik füze varsa, bütün onlara karşı bir savunma sistemi geliştiriliyor. Dolayısıyla kategorik olarak bir ülke, İran demek yanlış. Böyle de olmayacak. Herhangi bir ülke hedef alınmayacak. Bunu kesinlikle kabullenmeyiz."</TEXT>
</DOC>
