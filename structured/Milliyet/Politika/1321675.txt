<DOC>
<DOCNO> 1321675 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f495d8e/l/0l0smilliyet0n0btr0cbiz0ecumhura0egittik0esen0eise0eresepsiyona0csiyaset0chaberdetay0c0a30b110b20a10a0c130a94580cdefault0bhtm/story01.htm </URL>
<DATE> 2010/11/03 </DATE>
<TIME> 01:10:03.0 </TIME>
<AUTHOR>  </AUTHOR>
<HEADLINE>
biz cumhura gittik sen ise resepsiyona
</HEADLINE>
<TEXT>RA MilliyetCHP Genel Başkanı Kemal Kılıçdaroğlu, Çankaya Köşkü’ndeki 29 Ekim resepsiyonu yerine İstanbul’da halk yürüyüşüne katılmasını, “Cumhurla buluşamazsın Bağdat Caddesi’nde tur atarsın” diyerek eleştiren Başbakan Recep Tayyip Erdoğan’a, “Biz 29 Ekim’de cumhura gittik, onların dertlerini dinledik. Sen resepsiyona gittin de ne oldu? Boyun mu uzadı” yanıtını verdi. Kılıçdaroğlu, grup salonuna girişinde partililer dakikalarca “Başbakan Kemal” diye tempo tuttu. Kılıçdaroğlu, “Halkın umudu Kılıçdaroğlu” sloganları eşliğinde yaptığı konuşmada şu değerlendirmelerde bulundu:BUNLAR BÖLÜCÜ, GİZLİ GÜNDEMLERİ VAR: Neymiş Kadıköy’e gidip halkla buluşmuşuz. Cumhurla buluşmak bu değilmiş. Cumhurla buluşmak başka yerlerde olurmuş. Ben diyorum ‘bunlar bölücü, gizli gündemleri var’. Biz ‘bölünmeyelim’ diyoruz, onlar ‘bölünelim’ diyorlar. AKP ülkeyi yönetmek değil, devleti ele geçirmek istiyor. O BİR DESPOT ARTIK: 29 Ekim’de Paşabahçe’de hak arayan vatandaşın başına ne geldiğini gördük. Sonra Başbakan diyor ki, ‘Köşk’e neden gitmediniz?’ Ee sen 29 Ekim’de Çankaya Köşkü resepsiyona gittin de ne oldu boyun mu uzadı? Ben halkın yanına gittim, elini tuttum, dertlerini dinledim. Sen mi iyi yaptın ben mi iyi yaptım. Sen mi cumhura gittin ben mi? Cumhur kim sen kim. Sizin işiniz gücünüz cebinizi doldurmak. Ama Başbakan altın çilek yiyor, yırtık ayakkabı giyen Tayyip’i unuttu. O bir despot artık o kral, tiran. O söylediğinin her yerde geçerli olduğunu sanan bir kişi. Bursa’da da kalemini satmayan bir kadın gazeteci (Fatma Sibel Yüksek) patronu ihale alamıyor diye işten çıkarıldı. CUMHURDAN ÖZÜR DİLE: Başbakan terbiyeden, cumhurdan söz ediyor. Sen cumhura demedin mi, ‘ananı da al git’. Sen o analardan özür diledin mi, hâlâ dilemedi. Biri çıkıp ‘oğlum işsiz’ diyor, ‘Senin oğlun da işsiz kalsın’ diyor. Cumhura hitabına bakın. </TEXT>
</DOC>
