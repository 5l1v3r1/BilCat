<DOC>
<DOCNO> 1337694 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/fa9d975/l/0l0smilliyet0n0btr0ckilicdaroglu0endan0eonder0esav0ein0etwitter0emesajina0eyorum0csiyaset0csondakika0c150b110b20a10a0c13147980cdefault0bhtm/story01.htm </URL>
<DATE> 2010/11/15 </DATE>
<TIME> 19:09:05.0 </TIME>
<AUTHOR>  </AUTHOR>
<HEADLINE>
k��l����daro��lu'ndan ��nder sav'��n twitter mesaj��na yorum
</HEADLINE>
<TEXT>CHP Genel Başkanı Kemal Kılıçdaroğlu, eski CHP Genel Sekreteri Önder Sav’ın Twitter hesabından yaptığı "Veda eden siyasetçi yoktur, veda etmiş gibi görünen siyasetçiler vardır" açıklamasını değerlendirirken "Siyasetçilerin zaten gelişmelerden tümüyle veda etmeleri doğru da değildir" dedi.Sosyalist Enternasyonal toplantısına katılmak için Paris’te bulunan Kılıçdaroğlu, Irak Cumhurbaşkanı Celal Talabani ile yaptığı görüşmenin ardından NTV’nin sorularını yanıtladı. Görüşmede, Talabani’nin Türkiye’nin tarihi ve kültürel açıdan önemine vurgu yaptığını ifade ederken kendisinin de Talabani’ye Türkiye’nin de Irak’a önem verdiğini, özellikle terör bittikten sonra bu ilişkinin çok daha güçleneceğini söylediğini aktardı. Kılıçdaroğlu, görüşmede terörden duyduğu rahatsızlığı dile getirdiğini belirtti.Kılıçdaroğlu, akşam saatlerinde Sosyalist Enternasyonal’de yapacağı sunumda dünyadaki ekonomik krizin Türkiye’ye yansımalarını anlatacağını, eleştirilerini ve önerilerini açıklayacağını kaydetti.-"KARİKATÜRÜ ÇİZİLEN BAŞBAKAN DAVA AÇIYOR, BEN AÇMIYORUM"-Kılıçdaroğlu, Talabani ile yaptığı görüşmede, Irak’ın demokrasiden yana gelişim göstermesi gerektiğini ifade ettiğini, bunun üzerine Talabani’nin "Benim karikatürlerimi çiziyorlar" dediğini dile getirerek "Demokrasilerde karikatüristler, yazarlar, çizerler politikacıları eleştirirler dedim. Bizim de karikatürlerimizi çiziyorlar dedim, karşılıklı gülüştük. Ama bir önemli fark var dedim, bizim ülkemizde karikatürü çizilen Başbakan dava açıyor, ama ben dava açmıyorum. Kendisi de dava açmadığını, karikatürleri büyük bir olgunlukla karşıladığını ifade etti" diye konuştu.-"SİYASETÇİLERİN TÜMÜYLE VEDA ETMELERİ DOĞRU DEĞİL"-Eski CHP Genel Sekreteri Önder Sav’ın Twitter hesabından yaptığı "Veda eden siyasetçi yoktur, veda etmiş gibi görünen siyasetçiler vardır. Ben bir veda düşünmüyorum" açıklamasını da değerlendiren Kılıçdaroğlu, şöyle konuştu:"Siyasetçilerin zaten gelişmelerden tümüyle veda etmeleri doğru da değildir. Ülkenin gelişmelerini yakından izlemek zorundadırlar siyasetçiler. Örneğin Sayın Süleyman Demirel Cumhurbaşkanlığından ayrıldı ama zaman zaman Türkiye’nin gerçekleriyle ilgili açıklamalar yapıyor. Bizim de bu tür açıklamalara her zaman ihtiyacımız var. Çünkü onlar olayları doğrudan bir siyasi parti içinde olmaksızın daha sağduyuyla değerlendirebiliyorlar. Onların yaptıkları açıklamalar önemli, ben de önem veriyorum, söylem doğru."-"PARTİMİZE KATILIM OLURSA BAŞIMIZIN ÜSTÜNE"-Kılıçdaroğlu, kurultay konusunda kararı Türkiye’ye döndükten sonra vereceğini belirtirken Paris’ten döndükten sonra Diyarbakır üzerinden Şanlıurfa’da bir düğüne gideceğini, Diyarbakır’da CHP İl Örgütü’ne uğrayacağını, fırsat bulursa bir-iki kahveye uğrayıp Diyarbakırlı yurttaşlarla bayramlaşacağını kaydetti."Diyarbakır’da partiye yeni bir katılım olacak mı?" sorusu üzerine ise Kılıçdaroğlu "Bilmiyorum, İl Başkanları toplantısında da söyledim, partimize katılım olursa başımızın üstüne, herkesi alırız, yeter ki bizimle aynı dünya görüşünü paylaşmış olsunlar, bizim ilkelerimizi, hedeflerimizi benimsesinler. Tabii herkesle beraber yola çıkarız, sonuçta biz bir kitle partisiyiz. Doğudan da batıdan da güneyden de kuzeyden de bizim partililerimiz olacaktır. Hep beraber gideceğiz, iktidara yürüyeceğiz" diye konuştu.</TEXT>
</DOC>
