<DOC>
<DOCNO> 1322944 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f4d6cb0/l/0l0smilliyet0n0btr0cbaykal0ein0eavukatindan0eyoutube0eaciklamasi0csiyaset0csondakika0c0a30b110b20a10a0c130a96320cdefault0bhtm/story01.htm </URL>
<DATE> 2010/11/03 </DATE>
<TIME> 15:12:13.0 </TIME>
<AUTHOR>  </AUTHOR>
<HEADLINE>
baykal'��n avukat��ndan youtube a����klamas��
</HEADLINE>
<TEXT>CHP Antalya Milletvekili Deniz Baykal’ın avukatı Muzaffer Yılmaz, Baykal’a ait olduğu öne sürülen görüntülerin yayınlandığı Youtube sitesinin erişiminin engellenmesine ilişkin, "Mahkemelerin kişilik haklarına saldırı ve iftira gerçekleştiğinde bu durumları engelleyici kararlar almasının kamuoyunda yasakçı zihniyetle özdeşleştirilmesi doğru değildir" dedi.Baykal’ın Avukatı Muzaffer Yılmaz, yaptığı yazılı açıklamada Baykal’la ilgili alınan yargı kararı gereği video paylaşım sitesi Youtube sitesinin tekrar yasaklandığı haberlerinin yer aldığını anımsatarak, "Eski CHP Genel Başkanı Sayın Deniz Baykal’a ilişkin kurulun komplo ve komplonun bir parçası olan internet ortamında yayını yapılan montaj kasedine ilişkin daha önce hukuka uygun olarak alınmış ‘erişimin engellenmesi kararı’ zaten mevcuttur" dedi. Yılmaz, Youtube sitesinin Türkiye’de erişiminin engellenmesi kararı kalktığında, Baykal’ın kişilik haklarını ihlal eden aynı montaj kaset görüntülerinin sitede yer alması üzerine Baykal’a ilişkin görüntülerin site içeriğinden çıkarılması ve erişimin engellenmesi için başvuruda bulunulduğunu ve Ankara 11. Sulh Ceza Mahkemesi’nin yasa hükümleri doğrultusunda "müstehcen ve ahlak dışı görüntülere erişimin engellenmesine" karar verdiğini belirtti.Yasalar doğrultusunda sadece Baykal’ın değil, herkesin kişilik haklarına saldırı ve iftira gerçekleştiğinde aynı başvuruları yapma hakkına sahip olduğunu vurgulayan Yılmaz, şunları kaydetti:"Kişilik haklarına haksız saldırı ne şekilde gerçekleşirse gerçekleşsin, bu durumun engellenmesinin doğal olduğu, bu çerçevede yasaların hazırlandığı ve yasaların uygulayıcı konumundaki mahkemelerin kişilik haklarına saldırı ve iftira gerçekleştiğinde bu durumları engelleyici kararlar almasının kamuoyunda yasakçı zihniyetle özdeşleştirilmesi doğru değildir. Kaldı ki, Youtube yetkililerinin, Sayın Müvekkil Deniz Baykal’a ilişkin görüntü içeriklerin internet sitelerinden çıkarmasıyla hiçbir sorun kalmayacağı açıktır. Bir ülke yargı kararını uygulamayarak yayınlarına devam etmesi durumunda hukukun bir gereği olarak erişimin engellenmesi de Youtube yetkililerinin kararlarının bir sonucu olacaktır."</TEXT>
</DOC>
