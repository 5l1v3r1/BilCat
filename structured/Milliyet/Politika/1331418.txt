<DOC>
<DOCNO> 1331418 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f72b33c/l/0l0smilliyet0n0btr0cak0eparti0enin0eotobusuyle0emaca0egidiyorlar0csiyaset0csondakika0c0a80b110b20a10a0c13117440cdefault0bhtm/story01.htm </URL>
<DATE> 2010/11/08 </DATE>
<TIME> 14:20:17.0 </TIME>
<AUTHOR>  </AUTHOR>
<HEADLINE>
ak parti'nin otob��s��yle ma��a gidiyorlar
</HEADLINE>
<TEXT>TÜRKİYE Futbol Federasyonu’nun bu sezon başlattığı Bölgesel Amatör Ligi 1’inci Grup'ta mücadele eden Ardahan 23 Şubat Belediye Spor, maddi imkansızlık nedeniyle deplasman maçlarına AK Parti İl Başkanlığı'nın seçim midibüsü ile gidiyor. Başbakan Recep Tayyip Erdoğan’ın afişiyle süslü midibüse binip maçlara giden sporcular, stadyumda ilginç olaylarla karşılaşıyor.Çektiği maddi sıkıntıları aşamayan Ardahan 23 Şubat Belediye Spor ilk deplasman maçı olan Tunceli Dersimspor’a gidemedi. İkinci deplasman maçı olan Bingöl Özel İdare maçına da gidemeyeceği anlaşılan kulübün imdadına Belediye Başkanı AK Parti'li Faruk Köksoy ile AK Parti İl Başkanı Yunus Baydar yetişti. AK Parti İl Başkanlığı'na ait 34 EZ 1748 plakalı midibüs sürücüsüyle birlikte 23 Şubat Belediye Spor’u Bingöl deplasmanına götürmek için tahsis edildi. Belediye Başkanlığı da midibüsün yakıtı ve futbolcuların yemek gideri için 1000 lira verilmesi için meclis kararı çıkardı. Böylece Bingöl’den başlayarak deplasman maçlarına Başbakan Recep Tayyip Erdoğan’ın posteri olan midibüsle giden 23 Şubat Belediye Spor takımı, geçen pazar günü de Kars Kağızmanspor deplasmanına aynı araçla gidip geldi.Ekonomik sıkıntı nedeniyle transfer yapamayan 23 Şubat Belediye Spor’un futbolcularını Ardahan’da garsonluk, işportacılık ve tezgahtarlık gibi çeşitli mesleklerde çalışan gençler oluşturuyor. Gönüllü olarak amatör kulüpte top koşturan fubocuların antrenörlüğünü ise Milli Eğitim Müdürlüğü’nde görevli Beden Eğitimi öğretmeni Özgür Hamza Küçük yapıyor.Ardahan 23 Şubat Belediye Spor Kulüp Başkanı Müjdat Bölük, futbolcularla birlikte gönül verdikleri kulübü ayakta tutmaya çalıştıklarını söyledi. Kentte arzuhalcilik yapan Bölük, “Maddi imkansızlıklar içinde futbol takımını yaşatmaya çalışıyoruz. Halimize üzülen AK Parti İl Başkanı Yunus Baydar üzerinde Başbakan Recep Tayyip Erdoğan’ın fotoğrafının bulunduğu seçim midibüsünü takıma tahsis etti. Belediye Başkanı Faruk Köksoy da her deplasman maçına gitmemiz için bin lira veriyor. Bu midibüsle gittiğimiz stadyumlarda rakip takımın futbolcuları ve tarafları bize tuhaf bakıyor. Bazen de ‘Miting yok kardeşim burada maç var’ diyorlar. Deplasmanlara aynı gün gidip ve dönmek zorundayız. Çünkü otelde kalma şansımız yok. Grupta 10 takım var. Şampiyon olan 3’üncü lige çıkacak. Oynadığımız ikisi içeride 5 maçtan hiç puan alamadık” diye konuştu.</TEXT>
</DOC>
