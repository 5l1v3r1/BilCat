<DOC>
<DOCNO> 1333385 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f8490bd/l/0l0smilliyet0n0btr0c0eilerleme0eraporu0ekatilim0esurecine0eyeni0ebir0eivme0egetirmiyor0e0cekonomi0csondakika0c10a0b110b20a10a0c13127290cdefault0bhtm/story01.htm </URL>
<DATE> 2010/11/10 </DATE>
<TIME> 21:00:30.0 </TIME>
<AUTHOR>  </AUTHOR>
<HEADLINE>
'ilerleme raporu kat��l��m s��recine yeni bir ivme getirmiyor'
</HEADLINE>
<TEXT>Türkiye Odalar ve Borsalar Birliği Başkanı M. Rifat Hisarcıklıoğlu, 2010 yılı Türkiye İlerleme Raporunun Türkiye’nin katılım sürecine yeni bir heyecan ve yeni bir ivme getirmediğini vurguladı.Türkiye Odalar ve Borsalar Birliği Başkanı M. Rifat Hisarcıklıoğlu yaptığı yazılı açıklamada, 2010 yılı Türkiye İlerleme Raporunu ve strateji belgesini değerlendirdi. Hisarcıklıoğlu, İlerleme Raporunun Türkiye’nin katılım sürecine yeni bir heyecan ve yeni bir ivme getirmediğini vurguladı. TOBB Başkanı Hisarcıklıoğlu, "Avrupa Komisyonu 2010 yılı Türkiye İlerleme Raporunu ve strateji belgesini yayımladı. İlerleme raporu ile bir envanter çıkarılmaya çalışılmış. Türkiye’nin siyasi kriterler, ekonomik kriterler, Türkiye’nin AB piyasası içindeki rekabet baskısıyla baş edebilme kapasitesi tüm boyutlarıyla raporda ayrıntılı bir şekilde yer alıyor. Türkiye’nin gerçekleştirdiği çalışmalar ve eksikler vurgulanıyor" dedi.Genel anlamda raporun, her zamanki gibi, teknik ve bürokratik bir yaklaşımla hazırlandığını belirten Hisarcıklıoğlu, "Raporda, Türkiye’ye cesaret verecek, Türkiye’deki reform sürecini hızlandıracak, Türkiye’nin katılım sürecine ilişkin çalışmalarını cesaretlendirecek bir yaklaşım maalesef yok. Türkiye’nin katılım müzakerelerini tamamlamak için bir hedef tarih bu yıl da telaffuz edilmemiş. Hal böyle olunca, üyelik için de bir tarih yok. Avrupa Birliği’nin bütçe çalışmaları başlayacak. Bütçe hedeflerine de bakıldığında Türkiye’nin üyeliğine ilişkin zorluklar olduğu görülüyor. Raporda, bu konularda Aralık ayındaki AB zirvesine bir çağrı yapılmasını beklerdik" ifadelerini kullandı. Diğer taraftan, iş dünyası için son derece önemli olan bazı konuların maalesef raporda yer almadığını kaydeden Hisarcıklıoğlu, gümrük birliğinin aksayan yönleri, sadece AB boyutuyla ele alındığını, vize konusunun, Serbest Ticaret Anlaşmalarından kaynaklanan sorunların ve taşıma kotalarının raporda yer almadığına dikkat çekti.Bu hususlara ilaveten, Kıbrıs konusuna sadece üye devletlerin bakış açısıyla yer verildiğini ifade eden Hisarcıklıoğlu, "Kıbrıs sorununun çözümü, sadece Türkiye’nin gayretlerine bırakılmış. Adil çözümün bu yaklaşımla bulunması elbette çok zor gözüküyor. Kıbrıs sorunun çözümü konusunda, Avrupa Birliği’nin üzerine düşen yükümlülüklere hiç yer verilmemiş. Doğrudan ticaret tüzüğü unutulacak hale gelmiş. Kısaca, İlerleme Raporu maalesef Türkiye’nin katılım sürecine yeni bir heyecan ve yeni bir ivme getirmiyor" dedi.</TEXT>
</DOC>
