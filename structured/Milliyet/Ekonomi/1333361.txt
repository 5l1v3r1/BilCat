<DOC>
<DOCNO> 1333361 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f8388ba/l/0l0smilliyet0n0btr0ckurbana0e30e50emilyar0elira0eharcanacak0cekonomi0csondakika0c10a0b110b20a10a0c13126740cdefault0bhtm/story01.htm </URL>
<DATE> 2010/11/10 </DATE>
<TIME> 21:00:30.0 </TIME>
<AUTHOR>  </AUTHOR>
<HEADLINE>
kurbana 3,5 milyar lira harcanacak
</HEADLINE>
<TEXT>Bu yıl kurban satışının 3,5 milyar liraya ulaşması bekleniyor. Artan et fiyatlarına bağlı olarak kurbanlık fiyatları da geçen yıla oranla yüzde 35-40 yükselirken, geçen yılki sayıda kurban kesilmesi halinde, kurban satışı 3,5 milyar lirayı bulacak.Kurban bayramına bir haftadan kısa bir süre kala illerdeki kurban fiyatları da belli olmaya başladı. Kurbanlık fiyatlarında geçen seneye oranla yüzde 35-40’lık artışın olduğu dikkati çekiyor.Bu sene yaşanan et krizi ile et fiyatlarının yükselmesi kurbanlıkları da etkiledi. Et fiyatlarıyla orantılı olarak kurbanlıkların fiyatları geçen seneye oranla yüzde 35-40 arttı. Geçen sene ortalama 250-400 lira arasında fiyatla satılan küçükbaş hayvanlar, bu sene kurban pazarlarında 400-800 lira arasında fiyat bulurken, geçen sene 1500-6000 lira arasında satılan büyükbaş hayvanlar ise 3-10 bin lira arasında fiyatlarla satılacak.Türkiye’de her kurban bayramında yaklaşık 500-600 bin büyükbaş, 2-2,5 milyon da küçükbaş hayvan kesiliyor. Geçen sene Kurban Bayramı’nda 600 bin büyükbaş, 2 milyon 200 bin de küçükbaş hayvan kesilmişti.Bu Kurban Bayramı’nda, geçen yılki sayıda kurban kesilmesi halinde, kurban satışı 3,5 milyar lirayı bulacak. Buna nakliye, kurban pazarı kiraları, kasap ücretleri gibi giderlerin eklenmesiyle kurban kesiminin yarattığı ekonomik hareket daha da büyüyecek.-"PAZARDA, GEÇEN SENELERE ORANLA DAHA AZ KURBANLIK OLACAK"-Türkiye Ziraatçılar Derneği (TZD) Başkanı İbrahim Yetkin, vatandaşların bu sene kurban pazarlarında geçen senelere oranla daha az kurbanlık göreceğini savundu.Yetkin, AA muhabirine yaptığı açıklamada, besicilerin yükselen fiyatlar nedeniyle talep daralmasından korktuğu için ancak satabileceklerini düşündükleri miktarda hayvanı kurban pazarlarına getireceğini ifade etti.Hayvancılığın girdi maliyetlerinin geçen seneye oranla yüzde 40-45 arttığını dile getiren Yetkin, bununla birlikte yaşanan "et krizinin" etkisiyle kurbanlık fiyatlarının da geçen seneye oranla yüzde 35-40 arttığına dikkati çekti. Fiyat artışlarının vekalet ücretlerine de yansıdığını anlatan Yetkin, "Türk Kızılayı geçen sene vekalet ücreti olarak 275 lira belirlemişti. Bu sene vekalet ücreti olarak 410 lira alacaklar" dedi.Artan fiyatların tüketicinin alım gücünü zorlaması nedeniyle bu sene kesilen kurban sayısında geçen senelere oranla yüzde 30 azalma beklendiğini ifade eden Yetkin, şunları kaydetti: "Türkiye’de her yıl Kurban Bayramı’nda yaklaşık 2-2,5 milyon küçükbaş, 600 bin kadar büyükbaş hayvan kesilir. Ancak bu sene kesilen kurban sayısında yüzde 30’a varan bir düşüş olur.Besiciler, artık eskisi gibi kazançlar elde edemiyorlar. Yem fiyatları çok yükseldi. Maliyetler yüzde 40-45 civarında arttı. Üreticinin, kurbanlıkları büyükşehirlerdeki kurban pazarlarına götürmek için ciddi nakliye ücreti ödemesi gerekiyor. Bu nedenle satılamayan ya da ucuza satılan her hayvan üretici için zarar anlamına geliyor. Satılamayan hayvanları üretici geri götürmek zorunda ve tekrar nakliye ücreti ödemesi gerecek. Kurban pazarlarına da yer kirası verecekler. Bütün bunları dikkate alan üreticiler riske girmeyecekler, zarar etmemek adına bu sene daha az hayvanı kurban pazarlarına getirecek. Dolayısıyla vatandaşlar kurban pazarlarında önceki gibi bol sayıda havyan göremeyecekler.Daha önceki yıllarda bayramın 2. ya da 3. günü kurbanlık fiyatlarında gevşeme olurdu. Bu sene o gevşemenin de olacağını sanmıyorum." Kurban Bayramı’nın ardından 35-40 günlük sürede et fiyatlarında düşüş görülebileceğini savunan Yetkin, kurban etinin tükenmesinin ardından fiyatların bugünkü fiyatı aratabileceğini ileri sürdü.-"KURBANLIKLARIN YARISI İTHAL EDİLECEK"- TMMOB Ziraat Mühendisleri Odası Başkanı Turhan Tuncer de Türkiye’nin kurban bayramında kesecek yeterli miktarda hayvanı olmayan bir ülke konumuna düştüğünü ileri sürdü.Türkiye’de 1980-2009 yılları arasındaki dönemde nüfusun, 44 milyon’dan 72 milyona yükselirken, büyükbaş ve küçükbaş hayvan varlığının 85 milyondan 38 milyona gerilediğine dikkati çeken Tuncer, şöyle konuştu: "Tarım ve Köyişleri Bakanlığı verilerine göre, Kurban Bayramı’nda kesilecek 2 milyon küçükbaş ve 500 bin büyükbaş hayvanın yaklaşık yarısı ithal edilecek. Bakanlık şimdiye kadar 723 bin koyun ve 209 bin 517 büyükbaş hayvan ithalatı için izin belgesi verdi. Bugüne kadar 167 bin 536 koyun ithalatı gerçekleşirken, ithal edilen kasaplık büyükbaş hayvan sayısı da 125 bin 88 oldu.Kurban Bayramı öncesinde ithalatın artarak devam etmesini bekliyoruz."</TEXT>
</DOC>
