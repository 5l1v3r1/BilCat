<DOC>
<DOCNO> 1345330 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510887/s/ffa7b61/l/0L0Smilliyet0N0Btr0Cbosna0Eda0Ebankacilik0Esektorunun0Ezarari0Edevam0Eediyor0Cekonomi0Csondakika0C250B110B20A10A0C13183550Cdefault0Bhtm/story01.htm </URL>
<DATE> 2010/11/25 </DATE>
<TIME> 15:00:26.0 </TIME>
<AUTHOR>  </AUTHOR>
<HEADLINE>
Bosna’da bankacılık sektörünün zararı devam ediyor
</HEADLINE>
<TEXT>Bosna-Hersek’te 2010 yılının üçüncü çeyreğinin sonunda bankacılık sektörünün zararı 39 milyon avroya ulaştı.

Bosna-Hersek Bankalar Birliği verilerine göre, Federasyon bölgesinde 20, Bosna  Cumhuriyeti’nde ise 10 bankanın bulunduğu ülkede, sektörün bu yıl itibariyle başladığı zarar her geçen gün artıyor.

İlk çeyrekte 3 milyon , ilk 6 ayda 32 milyon avro zarar eden sektör üçüncü çeyreği de yaklaşık 7 milyon avro zarar ile kapattı. Bu rakam ile ülkedeki bankacılık sektörünün 2010 yılının üçüncü çeyreğinin sonunda zararı 39 milyon avroya ulaştı.

Bosna-Hersek’in ilk ve tek Türk bankası olarak Bosnalılara hizmet veren ’nın ise ülkenin hala kar eden ender bankalarından biri olduğu belirtildi.

Bankaların zararı sektörde işten çıkarılmaları da beraberinde getiriyor.

Yaklaşık 10 bin 595 kişinin çalıştığı sektörde, bu yılın üçüncü çeyreği sonu itibariyle toplam 175 kişi işinden ayrılmak zorunda kaldı.

 Bankacılar Birliği Başkanı Radovan Bayiç, yaptığı açıklamada, bankacılık sektörünün açıklanan zararının şu anda bankaların sermayelerini olumsuz yönde etkilemediğini ve bankaların müşterilere sunduğu hizmetlerde ciddi anlamda sorun oluşturmadığını kaydetti.

Bu yılın ilk yarısında Bosna-Hersek bankacılık sektörünün toplam kredileri 6 milyar 303 milyon avro, toplam aktifi ise yaklaşık 10 milyar 250 milyon avro idi. 2010 yılının ilk yarısındaki sektörün toplam giderleri 433 milyon 414 bin avroyken, toplam gelirleri 402 milyon 212 bin avro olarak açıklanmıştı. 2009 yılında sektörün toplam kredileri 6 milyar 253 milyon avro iken sektörün toplam aktifi 10 milyar 315 milyon avroydu.

2000 yılından sonra hızla büyüyen ve yüksek karlar elde eden halen Bosna-Hersek Federasyon bölgesindeki bankalar, 2007 yılını 58 milyon avro kar ile kapattıktan sonra global krizle birlikte hem sektör büyümesinde hem de karlılıkta büyük düşüşler yaşadı. Federasyon bölgesinde 2009 yılını büyüklük olarak bir önceki yılla aynı düzeyde kapatan sektörün 2009 yıl sonu aktif büyüklüğü 7,6 milyar avro olarak gerçekleşti. 2008 yılını ekonomik krizin de etkisiyle 2007 yılına göre yüzde 50 kar düşüşü ile kapatan sektör, 2009 yılında sadece 4 bin avro kar etmişti.

Kredi geri ödemelerinde sorunların büyümekte olduğu ülkede hesapları bloke edilen 44 bin şirket bulunuyor. 2009 yılında ekonomisi yüzde 3,5 küçülen ülkede resmi rakamlara göre  oranı yüzde 42,6’yı buluyor.

Ülkede 3 Ekimde yapılan seçimlere rağmen halen hükümetin kurulamaması ise ekonomiyi olumsuz yönde etkiliyor. Ekonomi uzmanları, hükümetin yakın bir sürede kurulamaması halinde ülkede kötü olan ekonominin yaşanan belirsizlikten dolayı çok daha ciddi bir yara alacağına dikkati çekerek, siyasetçileri bu yönde uyardı.</TEXT>
</DOC>
