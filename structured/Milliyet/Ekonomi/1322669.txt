<DOC>
<DOCNO> 1322669 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f4dbae6/l/0l0smilliyet0n0btr0cpegasus0eun0e20a110ehedefi0e10a0e50emilyon0eyolcu0cekonomi0csondakika0c0a30b110b20a10a0c130a96190cdefault0bhtm/story01.htm </URL>
<DATE> 2010/11/03 </DATE>
<TIME> 15:00:52.0 </TIME>
<AUTHOR>  </AUTHOR>
<HEADLINE>
pegasus���un 2011 hedefi 10.5 milyon yolcu
</HEADLINE>
<TEXT>İZAİR Genel Müdürü ve Pegasus Hava Yolları Yönetim Kurulu Danışmanı Gürol Yüksel, Pegasus’un uçak filosunu 2015 yılına kadar 40’a çıkaracağını, 2011’deki yolcu hedeflerinin ise 10 milyon 500 bin olduğunu söyledi.Pegasus Hava Yolları’nın İzair ortaklığıyla Adana’dan Van ve Diyarbakır’a karşılıklı direkt uçak seferlerinin başlaması nedeniyle Adana’ya gelen Gürol Yüksel, Pegasus’un hedeflerini anlattı. Yüksel, geçen yıl Boeing şirketiyle direkt yaptıkları anlaşmayla 3.2 milyar dolarlık uçak siparişi verdiklerini, gelecek yıl uçak filosuna 12 uçağın daha katılacağını kaydetti. Yüksel, “Bu yıl 8 milyon yolcuyu hedefliyoruz. Ama 2011 hedefimiz 10 milyon 500 bin yolcu. Bu sayıyı 38 uçakla yakalayacağız. Bu THY’nin 2002’de taşıdığı yolcu sayısına eşit. O yüzden önemli bir sayı” dedi. İç hat sefer sayısını arttırmanın önemli olduğunu kaydeden Yüksel, şöyle konuştu: “Ulaştırma Bakanlığı, bize çapraz uçuşlar yapın diye öneride bulundu.Bugün Pegasus sadece Adana’dan 7 noktaya uçuş yapıyor. Adana’yı tekrar yapılandırıyoruz. Belki ilk defa bir uçağı, buraya konuşlandırıyoruz. İzmir’den gelip, Diyarbakır, Van, Antalya’ya gidip gelecek. Uçağın üssü burası olacak. Şimdi bir uçak var, ileride yolcu durumuna göre arttırabiliriz. Ayrıca 18’i iç, 25’i dış hat olmak üzere 43 noktaya sefer yapıyoruz. Çok önemli bir uçuş ağımız var. Filomuzda 32 uçağımız var toplam. Büyümeye devam ediyoruz. Uçaklarımızın ortalama yaşı 6. Oldukça genç bir filoya sahibiz. Güvenliyiz, zamanında kalkmaya gayret gösteriyoruz.” Gürol Yüksel, ulaşım sektörlerinin uzun bayramları pek sevmediğini söyledi. Yüksel, “Kurban Bayramı tatilinin 9 gün olmasından dolayı önemli bir hareket var ama her yıl olduğu gibi. 9 günün başı var ve sonu var. Ortası boş kalıyor. Onu ne yapacağız” yorumu yaptı.</TEXT>
</DOC>
