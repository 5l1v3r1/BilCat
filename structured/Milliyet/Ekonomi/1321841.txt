<DOC>
<DOCNO> 1321841 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f49c029/l/0l0smilliyet0n0btr0csmaci0ekim0eyapacak0e0cekonomi0chaberdetay0c0a30b110b20a10a0c130a950a20cdefault0bhtm/story01.htm </URL>
<DATE> 2010/11/03 </DATE>
<TIME> 03:00:23.0 </TIME>
<AUTHOR>  </AUTHOR>
<HEADLINE>
smac�� kim yapacak?
</HEADLINE>
<TEXT>EKONOMİ SERVİSİBir yanda İspanyol bankacılık devi BBVA, diğer tarafta Türkiye’nin en büyük holdinglerinden Doğuş Grubu. Onayların ardından bu ikili Garanti bankasının yönetiminde iki eşit ortak olarak buluşacak. Doğuş Grubu yönetiminde eşit ortaklığın süreceğini, 5 yılın ardından BBVA’nın isterse yüzde 1 daha hisse alarak yönetimde etkin olabileceğini belirtiyor. BBVA tarafı ise bu konuda kapının açık olduğunu, 5 yıldan daha önce de yönetimi kontrol hedefleri olduğunu gizlemiyor. İki tarafın açıklamalarındaki ton farkı bankanın yönetiminde önümüzdeki dönemde etkinlik mücadelesi yaşanabileceğini ortaya koyuyor. ‘Milli takımın oyuncusuyuz bankacılıktan çıkmayacağız’BBVA ile Doğuş Grubu arasında yapılan anlaşmayla ilk 5 yılda eş-ortaklık prensiplerine paralel olarak Garanti Bankası yönetim kurulunun 4 üyesi Doğuş tarafından, 4 üyesi ise BBVA tarafından temsil edilecek. Genel Müdür ortak kararla belirlenecek. İki ortak Yönetim Kurulu Başkanlığının Ferit Şahenk ve Genel Müdürlüğün ise Ergun Özen tarafından sürdürülmesi konusunda anlaşmaya vardı. Ortaklık sözleşmesinin yürürlüğe girdiği tarihi takip eden ilk 3 yıl içinde BBVA ve Doguş mevcut hisselerini üçüncü kişilere satmamak üzere anlaşmaya vardı. Taraflara karşılıklı ön alım hakkı tanınıyor. Taraflar satın aldıkları hisselerin yarısını birbirlerine teklif etmek zorundalar. Doğuş, 5 yılın sonunda bankanın yüzde 1 hissesini temsil eden pay için BBVA’ya alım hakkı verdi. Garanti global lige çıkacakGaranti Bankası Yönetim Kurulu Başkanı Ferit Şahenk, “Bizim isteğimiz Garanti Bankası’nın lig atlaması.  Doğuş Grubu’nun bankacılıktan çıkma gibi bir düşüncesi olamaz” dedi. Şahenk, Türkiye’nin bölgesel bir oyuncu olma yolunda ilerlediğini belirterek, “Garanti de bu milli takımın bir oyuncusu. Kendimize düşen görevi en iyi şekilde yapacağız” diye konuştu.“BBVA ile güçbirliğimiz, küresel finans sisteminin ekonomik krizin yaralarını iyileştirmeye çalıştığı bir süreçte, ülkemize önemli bir sermaye girdisi de sağlayacak” dedi. Şahenk yeni hedefin Garanti’yi önce bölgesel ardından global bankalar oyuncu haline getirmek olduğunu ifade etti. “Artık hedefimiz dünya liginin üst sıralarında yer almak” diyen Şahenk, “Bu hedefe BBVA gibi başarılı bir bankacılık modelini dünyanın birçok ülkesinde uygulayan global bir oyuncuyla birlikte yürüyeceğiz” dedi.Şahenk, satıştan elde edilen kaynağın nasıl değerlendirileceği konusunda şunları kaydetti: “Bankacılıkta daha Türkiye’de büyüyecek çok yer var. Belli bir yüzdesini Garanti büyürken orada kullanabiliriz. Bunun yanında grubun stratejik olarak baktığı bir enerji sektörü var. Bildiğimiz işleri kompetan olduğumuz işleri iyi yapmaya devam edeceğiz. Oralarda derinleşeceğiz. Bunun dışında başka bir düşüncemiz yok.” ‘Garanti’de kontrolü beş yıl dolmadan alabiliriz’BBVA Yönetim Kurulu Başkanı ve CEO’su Francisco Gonzalez Rodriguez, Garanti Bankası’nda kontrol hissesini almak istediklerini söyledi. Rodriguez’e dün gerçekleştirilen telekonferansta, bankadaki yüzde 24.89 payı artırmak isteyip istemedikleri, istiyorlarsa 5 yıllık süre dolmadan bir sermaye artırımı ihtimalinin ne olduğu soruldu. Rodriguez soruyu yanıtlarken, “Ne kadar ileri gitmek istediğimiz zaman içinde belli olur. BBVA esnek. Bu hem Türkiye’deki, hem bankadaki hem de bizim bankamızdaki gelişmelere bağlı. Biz bankanın kontrol hissesine sahip olmak istiyoruz. Ortağımız olan Doğuş’un olası bir sermaye artırımına katılma gibi bir mecburiyeti yok” diye konuştu. Garanti alımının iyi fiyattan gerçekleştiğini vurgulayan Rodriguez, “Türkiye gibi hızlı büyüyen bir ülkeye girmenin en mükemmel yoluydu. Üstelik mükemmel bir fiyata gerçekleşiyor. Garanti, 60 milyar euro’luk varlığı, 9.5 milyon müşterisiyle çok büyük bir banka. Oldukça da kârlı ve dinamik” diye konuştu.Tamamen stratejik!BBVA’nın operasyonlardan sorumlu yöneticisi Angel Cano Fernandez ise Garanti’nin yönetim kadrosunun oldukça seçkin olduğunu, teknoloji altyapısının ise mükemmel olduğunu vurguladı. Fernandez, “Garantinin finansal göstergeleri gelişmekte olan diğer ülkelerde görmeye alıştıklarımızdan çok daha iyi. Bizim bu yaptığımız finansal değil, stratejik bir satın alma. Fiyat çok çekici, başka gelişen piyasalarda böyle bir örnek bulmak kolay değil” dedi. Rodriguez, Garanti Bankası’nın BBVA için hisse başı kâra etkisinin 2011 sonunda yüzde 0.8 olmasının beklendiğini, 2013’te bunun yüzde 1.4’ü bulabileceğini de ekledi. BBVA’nın Garanti Bankası yatırımından 2011’deki getiri beklentisi yüzde 12.2. Bunun 2013’te de yüzde 16.3’e kadar çıkması öngörülüyor. Francisco Gonzalez Rodriguez, daha ilk günden Garanti Bankası’nda Doğuş Grubu ile eşit söz hakkına sahip olacaklarını, yönetim kurulunda da eşit sandalyelerinin olacağını vurgularken, “Beş yılın sonunda yüzde 1 hisseyi Doğuş’tan alma hakkımız var. Bu gerçekleşirse yönetim kurulunun üçte ikisini belirlemede söz sahibi olacağız” dedi. ‘Kamu bankalarıyla ilgiliyiz’Garanti Bankası Genel Müdürü Ergun Özen, gelecek dönemde özelleştirilmesi gündemde olan kamu bankalarına ilgilerinin sürdüğünü, çalışmalara devam ettiklerini söyledi. Garanti Bankası’ndaki hisse değişikliği toplantısında konuşan Özen, Türkiye’de Garanti Bankası ölçeğinde bir bankanın zaten buna bakması gerektiğinin altını çizerken, “Dosyalarımız mevcut, sürekli yeniliyoruz. Koşulların oluşmasına bağlı açıkçası. Ama ben blok satış olacağını sanmıyorum. Halka arzla devam edilecek gibi duruyor” dedi. Halk Bankası ve Ziraat Bankası’nın kamu elindeki hisselerinin özelleştirilmesi gündemde. Ürün bankacılığından ziyade ilişki bankacılığını öne çıkaran BBVA ile Garanti’nin iş yapış biçiminin benzediğini söyleyen Özen, BBVA’nın 105 bin çalışanı bulunduğunu belirterek bunun 76 bininin İspanya dışında olduğunun altını çizdi.</TEXT>
</DOC>
