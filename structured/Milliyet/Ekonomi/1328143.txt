<DOC>
<DOCNO> 1328143 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f638b83/l/0l0smilliyet0n0btr0cthy0enin0emutfagi0ehalka0eaciliyor0cekonomi0chaberdetay0c0a60b110b20a10a0c1310a8530cdefault0bhtm/story01.htm </URL>
<DATE> 2010/11/06 </DATE>
<TIME> 01:00:19.0 </TIME>
<AUTHOR>  </AUTHOR>
<HEADLINE>
thy���nin mutfa���� halka a����l��yor
</HEADLINE>
<TEXT>SONGÜL HATISARUBabasından aldığı borç parayla 1990’lı yıllarda Viyana’da küçük bir şarküteri kuran Atilla Doğudan’ın yarattığı DO&CO Restaurants & Catering AG, zaman içinde cirosu 400 milyon euroyu bulan, otel, pastane ve dünyanın en önemli organizasyonlarına catering hizmeti veren dev bir ikram şirketine dönüştü. Avrupa jet sosyetesinin partilerinde, Formula 1 gibi büyük etkinliklerde, 5 yıldızlı otellerin mutfağında Atilla Doğudan’ın parmağı var.  Yemek artık ‘perakende’ Babası Türk, annesi Avusturyalı... ‘İstakoz kralı’ olarak tanınan Atilla Doğudan, kraliyet ailesinin organizasyonlarında VIP sofralar düzenliyor. Ünlü yönetmen Steven Spielberg’e Alman nişanının verildiği gecede de, Demi Moore’un geçtiğimiz günlerde Viyana’da verdiği yemekte de lüks ikramı DO&CO yaptı.  Doğudan’ın hayatındaki dönüm noktası ise efsanevi F1 pilotu Niki Lauda’yla bir gece kulübünde tanışmasıyla başlıyor. Lauda’nın, “Havacılık işine girdim, yemek hizmeti verir misin?” önerisiyle başlayan yolculuk, bugün aralarında THY ve Emirates’in bulunduğu havayollarının yanı sıra Formula 1, Euro 2008 gibi önemli organizasyonlara catering hizmeti veren bir yemek saltanatına dönüşmüş durumda.   Alman Havayolları, kendi ikram firması olmasına rağmen Lufthansa’nın first class lounge’larının işletmesini DO&CO’ya vermiş. İngiltere’nin celebrity organizasyon şirketi Fortnum & Mason’la yüzde 50 ortaklığa giden DO&CO, yarattığı Henry markası ile yemekte perakende devrini de başlattı. Nişantaşı hedef semt Konsepti Nişantaşı’na da taşımak istediklerini söyleyen Doğudan, “Mekanın içinde süpermarket de var. Müşterilerimiz isterlerse sıcak yemeği restoranda yiyecek, isterse paket olarak satın alabilecek” dedi. Doğudan, DO&CO’nun ‘premium ağırlama markası’ olduğunu belirterek, Audi, BMW, Bvlgari, Escada, Gucci, Coca-Cola, Prada, Versace, Louis Vuitton, Microsoft, Calvin Klein gibi büyük markaların ve şirketlerin organizasyonlarında ikram hizmetleri sunduklarını söyledi.  Bir grup gazeteciye Viyana’daki catering tesislerini gezdiren Doğudan, İngiltere’nin ulusal müzesi British Museum’un, Viyana’nın Albertina sanat müzesinin restoranını, Swarovski’nin yeme içme merkezinin büfelerini işlettiklerini söyledi.  Viyana - İMKB hattı kuruldu Turkish DO&CO adıyla THY ile yiyecek içecek alanında yüzde 50 - 50 ortaklığı bulunan DO&CO Restaurants & Catering AG, Viyana Borsası’nda işlem görüyor. DO&CO şimdi ise İMKB’de işlem görmeye hazırlanıyor. Yıl bitmeden İş Yatırım’ın konsorsiyum liderliğinde halka arz işlemini gerçekleştirmeyi planladıklarını söyleyen Doğudan, Avrupa’da borsaya kote olan bir anonim şirketin ‘ilk defa’ Türkiye’ye geleceğine dikkati çekiyor. Doğudan, 1998’den beri Viyana Borsası’nda işlem gördüklerini belirterek, “Tek cent borcumuz yok. Borsadan gelecek kaynakla yeni satın almalar yapacağız” diye konuştu.   FREUD’UN PASTANESİ ORTAKÖY’E GELİYOR  Atilla Doğudan, 2002’de satın aldığı Viyana’nın dünyaca ünlü pastanesi Demel’i de Türkiye’ye getiriyor. THY ortaklığı ile Ortaköy’de İstanbul’un en modern butik otelinin yapımının sürdüğünü belirten Doğudan, Demel pastanesinin otelin giriş katında hizmet vereceğini söyledi. DO&CO’nun çikolata ve hamur işi ürünleri üreten markası Demel, dünyanın en eski pastaneleri arasında yer alıyor. 224 yıllık pastane, 1780’lerde siyasetçilerin, edebiyatçıların buluşma mekanıydı. Psikinalizin kurucusu Sigmund Freud ve ego psikolojisinin kurucusu kızı Anna Freud, Jimmy Carter, Andy Warhol, Yoko Ono ve Fellini gibi dönemin önemli isimlerinin de müdavimi olduğu Demel’in Viyana’daki merkezinin alt katı müze haline getirilmiş. Salzburg ve New York’ta da şubesinin bulunan pastane, Sachertorte (Arasında kayısı reçeli bulunan bir çeşit çikolatalı pasta) Viyana keki ile ünlü.  Yanan okulun yerine butik otelDO&CO’nun patronu Atilla Doğudan, Ortaköy’de denize sıfır konumda bulunan eski Gaziosmanpaşa İlköğretim Okul binasında butik otel yapma hazırlıklarını sürdürüyor. 2002’de çıkan yangında kullanılamaz hale gelen tarihi bina daha önce ‘Naime Sultan Yalısı’ adıyla anılıyordu. THY’nin yüzde 50 ortak olduğu Turkish DO&CO’nun işleteceği otel, restoran olarak da hizmet verecek. Yetkililerin, aslına uygun olarak restore edildiğini söylediği otelde 80 ile 100 arasında oda bulunacak. Butik otel, yan tarafında bulunan eski İstanbul Yüzme İhtisas Kulübü’yle birleştirilerek yapılıyor. Denize sıfır konumdaki DO&CO Otel’in 2012 yılında hizmete girmesi planlanıyor.  Bir DO&CO spesiyali: Karnıyarık DO&CO, 22 üretim merkeziyle tüm dünyada 60’dan fazla havayolu şirketine, günde bin 200’den fazla uçuşta yemek hizmeti veriyor. Şirket günde 6 ton domates, 1.5 ton patlıcan tüketiyor. Toplam 5 bin çalışanı olan şirket, bu anlamda önemli verileri de depolayıp bir arşiv oluşturuyor. Yılda yaklaşık 70 milyon insana yemek yediren DO&CO, Türk mutfağının geleneksel lezzetlerinden karnıyarığı yabancılara sevdirmeyi başardı. Doğudan yabancıların bu yemeği sebze ve etin bir arada olması nedeniyle sevdiğini düşünüyor.  DO&CO’nun catering sektörüne getirdiği yeniliklerden biri de, ‘business uçuş’larda şef bulundurması. Şu anda 80 şef, altı saatten uzun süren uçuşlarda hizmet veriyor.</TEXT>
</DOC>
