<DOC>
<DOCNO> 1337297 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/fa83796/l/0l0smilliyet0n0btr0ccumhuriyet0etarihinin0een0ekapsamli0eaffi0cekonomi0csondakika0c150b110b20a10a0c13146720cdefault0bhtm/story01.htm </URL>
<DATE> 2010/07/31 </DATE>
<TIME> 10:23:00.0 </TIME>
<AUTHOR>  </AUTHOR>
<HEADLINE>
cumhuriyet tarihinin en kapsaml�� aff��
</HEADLINE>
<TEXT>Devlet Bakanı ve Başbakan Yardımcısı Ali Babacan, Bazı Alacakların Yeniden Yapılandırılmasına İlişkin Kanun Tasarısı’nın vergi ve gümrük vergisi alacaklarında 31 Temmuz 2010’dan, Sosyal Güvenlik Kurumu primlerinde Haziran 2010 ve öncesi dönemi kapsayacağını açıkladı. Kamuya olan borçların asıl tutarlarında indirime gidilmediğini ifade eden Babacan, yaptıkları çalışmanın asıl alacağın reel değerini koruyacak şekilde borçların yeniden hesaplanacağı ve belirli bir plan dahilinde ödemenin gerçekleştirileceği bir düzenleme olduğunu söyledi.Devlet Bakanı ve Basbakan Yardımcısı Ali Babacan, Çalışma ve Sosyal Güvenlik Bakanı Ömer Dinçer’le birlikte Başbakanlık Yeni Bina’da Bazı Alacakların Yeniden Yapılandırılmasına İlişkin Kanun Tasarısı’nı açıkladı. Maliye Bakanı Mehmet Şimşek’in yurtdışında olması nedeniyle katılamadığı toplantıya, Maliye Bakanlığı Müsteşarı Naci Ağbal, Gelir İdaresi Başkanı Mehmet Kilci, Sosyal Güvenlik Kurumu Başkanı Emin Zararsız da katıldı. Devlet Bakanı Ali Babacan, Tasarı’da vatandaşla kamu kesimi arasındaki birikmiş borç alacak meselelerini mümkün olduğunca geniş bir şekilde ele aldıklarını belirterek, kamuya olan borçların asıl tutarlarında herhangi bir indirim yapmadıklarının altını çizdi. Asıl alacağın reel değerini koruyacak şekilde borçların yeniden hesaplanması ve belirli bir plan dahilinde ödenmesini sağlayacak şekilde bir düzenleme yaptıklarını kaydeden Babacan, Maliye Bakanlığı, Gümrük Müsteşarlığı, Sosyal Güvenlik Kurumu (SGK), il özel idareleri, büyükşehir belediyeleri su ve kanalizasyon idareleri, Yurt-Kur, TRT, KOSGEB, TOBB ve OSB’lerin kapsama girdiğini açıkladı. Babacan, kamu kurumları dışındaki kuruluşların kendi talepleriyle yeniden yapılandırma kapsamına girdiklerini aktardı. Babacan, tasarının kapsayacağı dönem hakkında da bilgi verdi. Vergi ve gümrük vergileri açısından 31 Temmuz 2010’dan önceki alacakların kapsama girdiğini açıklayan Babacan, beyana dayanan vergilerde 31 Temmuz 2010 tarihine kadar verilmesi gereken beyannamelerin, 2010 yılına ilişkin 31 Temmuz 2010 tarihinden önce tahakkuk eden emlak vergisi, çevre temizlik vergisi, motorlu taşıtlar vergisinin kapsama dahil olduğunu aktardı.-SGK PRİMİ ALACAKLARINDA SON TARİH 30 HAZİRAN-Babacan, SGK primi alacakları açısından Haziran 2010 ve önceki aylara ait işveren ve sigortalalılara ilişkin sigorta priminin, emeklilik keseneği ve kurum karşılığı işsizlik sigortası primi, sosyal güvenlik destek priminin de yapılandırılan alacaklar içinde yer aldığını bildirdi. Babacan, isteğe bağlı sigortalılar ve topluluk sigortalarına ilişkin primlerin, yaşlılık, emekli aylığı ve malullük aylığı bağlandıktan sonra sigortalı sayılmasını gerektirir nitelikteki kendi nam ve hesabına bağımsız çalışanların aylığından kesilmesi veya kendisince ödenmesi gereken SGK destek primlerin ve SGK tarafından takip edilen damga vergisi, özel işlem vergisi, eğitime katkı payının da 30 Haziran 2010’a kadar olan dönemle sınırlandırıldığını ifade etti.Babacan, 30 Haziran 2010 tarihine kadar bitirilmiş özel nitelikteki inşaatlar ile ihale konusu işlere ilişkin eksik işçilik tutarı üzerinden hesaplanan sigorta priminin ve 31 Temmuz 2010 tarihine kadar işlenen fiillere ilişkin idari para cezalarının da bu çerçevede değerlendirileceğini ifade etti.-ELEKTRİK VE SU ALACAKLARINDA 31 TEMMUZ ÖNCESİ KAPSAMDA-Babacan eleltrik ve su alacakları açısından 31 Temmuz öncesi ödenmesi gerekenler yeniden yapılandırmadan yararlanacağını söyledi. TOBB ve bağlı odaların aidatları açısından hazırlanan tasarının yürürlüğe girmesinden önce ödenmesi gereken aidatların kapsamda olduğunu belirten Babacan, diğer alacaklar açısından 31 Temmuz 2010 tarihi iktibariyle vadesi geldiği halde kanun yürürlüğe girdiği tarihte ödenmememiş olanların gireceğini kaydetti.İHTİLAFLI KAMU ALACAKLARI Babacan’ın açıklamasına göre, ihtilafın bulunduğu safhaya göre, alacak asıllarının yüzde 50’si veya yüzde 20’si, asla bağlı olmayan cezaların yüzde 25’i veya yüzde 10’u, gecikme faizi veya gecikme zammı yerine güncelleme oranı dikkate alınarak hesaplanacak tutar, bunların hepsi toplanıp ödenecek.Vergi aslına bağlı olarak kesilen vergi cezalarının tamamı, gecikme cezası, gecikme faizi, gecikme zammı faiz geliri alacaklarından da vazgeçiliyor.SGK’nın prim alacak asıllarında herhangi bir indirim yapılmıyor. İdari para cezalarının yüzde 25’i ile gecikme zammı ve gecikme cezalarının yerine TEFE/ÜFE güncelleme oranı dikkate alınarak hesaplanacak tutar ve bunların toplamı belirlenecek ve bu tutar ödenecek.-İNCELEME VE TARHİYAT AŞAMASINDAKİ ALACAKLAR İnceleme ve tarhiyat aşamasındaki alacaklarda, başlanmış olan vergi incelemeleri ile takdir, tarh ve tahakkuk işlemlerine devam edilecek. Bu işlemlerin tamamlanmasından sonra tarh edilen verginin yüzde 50’si, gecikme faizinin güncelleme oranı esas alınarak tutar hesaplanacak ve ödenecek. Kalan alacak asılları ile vergi cezaları ile gecikme faizi alacaklarından vazgeçilecek.Yani inceleme ve tarhiyat safhasında mükellefler böyle bir şeye başvururlarsa bu imkanlardan yararlanmış olacaklar.-PİŞMANLIK BEYANI Pişmanlıkla veya kendiliğinden beyanname veren mükelleflerin, tahakkuk eden vergilerinin tamamı, pişmanlık zammı, gecikme faizi yerine güncelleme oranı esas alınarak hesaplanacak tutarın hepsini ödemeleri halinde, vergi cezalarının, pişmanlık zammının, gecikme faizinin tahsilinden de vazgeçilmiş olacak.Gümrük vergilerinde de aynı esaslar öngörülüyor.Emlak vergisi bildirimini süresinde vermemiş olan mükelleflere de bildirimde bulunma imkanı getiriliyor. Sadece beyanname vermiş ve ödeyememiş vatandaşlar değil, beyanname vermemiş vatandaşlara da beyanname imkanı sağlanıyor. Bu durumda, ödenmesi gereken vergilerin tamamı ile o günden bugüne kadar enflasyon ile güncellenmiş rakam tahsil edilecek.-MATRAH VE VERGİ ARTIRIMI Gelir vergisi, kurumlar vergisi, gelir stopaj vergisi, KDV açısından mükelleflerin 2006-2009 yıllarına ait yeni bir bir matrah bildirimi, bir bakıma eskiden vermiş oldukları beyannamenin üzerine ilave matrah bildirmeleri durumunda, ilave ödedikleri vergi ile beraber, bu vergi türleri ile ilgili inceleme ve tarhiyata muhatap olmayacaklar.Babacan, bunun, en son 2004 yılında yapılan uygulamaya paralel bir uygulama olduğunu belirtti.-STOK BEYANI VE VARLIK BARIŞI İşletmede bulunduğu halde halde kayıtlarda yer almayan mallarını kayda alma imkanı getiriliyor. Aynı zamanda kayıtlarda yer aldığı halde işletmede yer almayan mallar ve kasa mevcutları için düzeltme imkanı sağlanıyor.Babacan, "Yani stoklar, hatta demirbaşlar, nakit, defterde görünen ile gerçek durum farklı ise mükelleflere çok önlemli bir fırsat penceresi açıyoruz.Gerçek durum ile kayıtları eşleme imkanı getiriyoruz. Bununla ilgili her bir kalemle ilgili ayrı rakamlar var. Mükelleflerin beyan ettikleri bu değerlerler üzerinden belli bir oranda vergi ödemeleri halinde, herhangi bir vergi ve ceza uygulanmayacağına ilişkin düzenleme yapmış oluyoruz. İşletme kayıtlarının gerçek duruma uygun hale getirilmesi sağlamış alıyoruz, çünkü gerçeklerle resmi kayıtlar arasındaki farklar, önemli sorunlardan biri. Bu önemli bir fırsat kapısı" dedi.Varlık Barışı ile son dönemde bir takım taleplerin geldiğini belirten Devlet Bakanı Ali Babacan, bununla ilgili yeni bir kapı açmayacaklarını daha önce ifade ettiklerini hatırlatırken, "Burada, daha önceki kanun kapsamında bildirim ve beyanda bulunduğu halde şu ya da bu sebeple kanunun sağladığı imkanlardan yararlanamayanlara bir hak daha tanınmış oluyor. Bu çerçevede, yurtdışında bulunan varlıkları süresi içinde Türkiye’ye getiremeyenler ile süresi içinde sermaye artırımında bulunmayanlara, tarh edilen vergiyi vadesinde ödemeyenlere ilave bir pencere açmış oluyoruz" diye konuştu.-BU KANUNDAN NASIL YARARLANILACAK Bununla ilgili kanun çıktıktan sonra vatandaşların öncelikle yazılı başvuruda bulunması ve bununla ilgili devam eden davalardan vazgeçilmesi gerekeceğini açıklayan Bakan Babacan, ödemelerin süresinde yapılmasının önemli olduğunu vurguladı. Babacan, şöyle devam etti: "Ödemeler derken cari yükümlülüklerin. (Ben eski borcumu yapılandırayım, yeniden borç takayım), böyle bir şey yok. Yani vergi ödemeleri günü gününe tam yapılacak ve bu kanundan yararlanılacak. Eğer vergi ödemelerinde bir aksama olursa, o zaman bu kanunun verdiği imkanlar ortadan kalkmış oluyor. Tekrardan yüksek alacaklara dönmüş oluyoruz. Bu önemli bir ayrıntı. Taksit süresince bu geçerli olacak. Uygulama kapsamında 36 aya kadar günlük ödemelerin de zamanında yapılması gerekiyor. O arada bir aksilik çıkarsa biz bu yeniden yapılandırmaya tekrar başa sarmış olacağız ve bir bakıma ilk hale dönmüş olacağız. Bu önemli bir ayrıntı. Vatandaşların dikkat etmesi gerekir."-TAKSİT UYGULAMASI Ödemelerin zamanında yapılmasının önemini vurgulayan Bakan Babacan, taksitlerle ilgili "küçük toleranslar" getirdiklerini de belirtti.Babacan’ın verdiği bilgiye göre, başvuruların, kanunun yürürlüğe girdiği ayı izleyen ikinci ayın sonuna kadar yapılması gerekiyor.Kanunun TBMM’den ne zaman çıkacağına ilişkin kesin bir tarih vermenin mümkün olmadığına işaret eden Babacan, "Söz gelimi, aralık ayında çıkarsa, şubat ayının sonuna kadar başvurulması gerekiyor, kanun bir ay sarkarsa, başvurular mart ayının sonuna kadar yapılabilir" dedi.Ödemelerin peşin veya taksitli yapılabileceğini anlatan Bakan Babacan, genel prensip olarak taksitler üst üste çakışmaması için 2 ayda bir taksit ödeme prensibi getirdiklerini, kurum ödemelerinin çakışmayacağını söyledi.Toplam 36 ayda 18 taksitte ödemeler yapılabileceğini bildiren Babacan, vergi borçlarının kredi kartına taksit olarak yansıtılması imkanı da getirdiklerini açıkladı.Bu yasa çerçevesinde ilgili kuruluşlar ile protokol yapan bankalar ve bu bankaların kartına sahip olan vatandaşlar bu uygulamadan yararlanabilecek.Ödemelere, SGK alacakları için, kanunun yürürlüğe girdiği ayı izleyen 4. aydan, diğer kurum alacakları için ise kanunun yürürlüğe girdiği ayı izleyen 3.  aydan itibaren başlanacak.Babacan, "Alacağın aslını bugüne kadar enflasyon ile getirdik; bu rakam, peşin ödeme için uygulanacak rakam. İlk ay öderse borcu kapanır. Buna taksit yapmak istiyorsa, 6 taksitte yapılacak ödemeler için bu alacağı 1,05 katsayısı ile çarpıyoruz. 6 taksit demek 12 ay demek. 9 taksitte ödeme yapacaksa 1,07 katsayısı ile; 12 taksitte (2 yılda) ödeme yapacaksa 1,10 katsayısı, 18 taksitte (36 ay) ödemek isteyenlere ise borcu 1,15 ile çarpıyoruz. Peşin ödemek daha avantajlı olacak. Taksitlendirirken küçük katsayılarla peşin ödeme ile taksitle ödeme arasında adalet sağlamış oluyoruz" dedi.</TEXT>
</DOC>
