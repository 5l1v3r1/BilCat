<DOC>
<DOCNO> 1327384 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f5f769c/l/0l0smilliyet0n0btr0ckivi0ekaradeniz0ede0efindiga0erakip0eoldu0cekonomi0csondakika0c0a50b110b20a10a0c1310a6410cdefault0bhtm/story01.htm </URL>
<DATE> 2010/11/05 </DATE>
<TIME> 15:00:28.0 </TIME>
<AUTHOR>  </AUTHOR>
<HEADLINE>
kivi karadeniz'de f��nd����a rakip oldu
</HEADLINE>
<TEXT>Karadeniz Bölgesi’nde fındığa alternatif ürün olarak yetiştirilen ve rekoltesi her geçen yıl artan kivi, üreticisini memnun ediyor.Karadeniz Bölgesi’nin iklim koşullarına uygun olan kivide pazarlama sorununun olmayışı da bu ürüne olan ilginin artmasına neden oluyor.Giresun Tarım İl Müdürü Muhammet Hakyemez, AA muhabirine yaptığı açıklamada, bölgenin alternatif ürünler konusunda yeniliklere açık bir yapıya sahip olduğunu söyledi.Bölgede fındığa alternatif olarak yetiştirilmeye başlanan kivide sevindirici geliştirmeler yaşandığını anlatan Hakyemez, dikilen ağaçların gelişmesi ile rekoltenin de her yıl arttığını belirtti.Bölgedeki kivi hasadının kasım ayı ikinci haftası itibariyle başlayacağına işaret eden Hakyemez, "İlimizde bu yıl için 2 bin 500 ton dolayında kivi rekoltesi bekliyoruz. Şuan üretici, durumdan çok memnun. Çünkü birçok ürün, maliyetini bile karşılayamazken, kivi hem fazla bir emek ve maliyet gerektirmeden yetiştirilebiliyor hem de yoğun talep görüyor" dedi.Hakyemez, bölgenin en önemli ürünü fındığın yanı sıra kivi üretiminin de önemli bir ek gelir kaynağı olduğunu vurgulayarak, şöyle konuştu: "Bölgemizdeki kivi üretiminin önümüzdeki yıllarda daha da artacağını tahmin ediyoruz. Bu gibi alternatif ürünler üreticiye ek gelir yaratmanın yanı sıra ülke ekonomisine de ciddi katkılar sağlıyor. Kivi üretiminde şuan için ihtiyacın tamamını karşılayan bir üretim yok. Bu alanda yaşanan açığın üretimde yaşanan artışla beraber birkaç yıl içerisinde kapanacağını düşünüyorum. Kivi tarımında bilinçsizlikten kaynaklanan bazı üretim hatalarının da giderilmesiyle bu ürünün gerek bölge gerekse ülke ekonomisine olan katkısı da artacaktır."-ÜRETİCİ KİVİDEN MEMNUN- Giresun’un Keşap ilçesi Karabulduk beldesinde kivi üreticiliği ve il genelinde kivi alım satımı yapan Akif Şahin ise yöre çiftçisinin kivi üretimine başlamasıyla önemli bir gelir elde ettiğini söyledi.Şahin, bölgedeki fındık rekoltesinin her geçen yıl biraz daha düştüğünü belirterek, "Son birkaç yıldır fındıktan istediğimiz verimi alamazken fındığa ek olarak ürettiğimiz kividen çok güzel verim alıyoruz" dedi.Kivi tarımının bölgede giderek geliştiğini anlatan Şahin, "Kivi üretimi ile yöremize büyük bir gelir sağlanıyor. Kivi üretiminde elde edilen karı gören vatandaşlarımız kivi üretimi arttırmak için çaba sarf ediyor. Herkes dikili kivi sayısını arttırmak istiyor. Üretici yeni yeni uyanıyor. 3-5 yıl içinde bölgede üretilen kivi miktarının 2 katına çıkacağını düşünüyorum" diye konuştu.Şahin, kivi tarımının fındığa nazaran daha kolay ve ekonomik olduğunu da ifade ederek, şunları kaydetti: "Fındık bizim öz mahsulümüz, baş tacımız, bu ürünü kesinlikle bırakamayız ama fındığın yanında kivi üretimini de geliştirmemiz gerekiyor.Yapılan araştırmalara göre 60 ile 70 bin ton kivinin tüketildiği Türkiye’de sadece 12 bin ton kivi üretimi yapılıyor. Mevcut açığı kapatmak için 50 bin ton kivi üretimi daha yapılması gerekiyor. Bu da gösteriyor ki üretilen kivilerimizi daha uzun yıllar hiçbir şekilde pazar sıkıntısı yaşamadan satabiliriz." Kivi üretimi için Karadeniz’de iklim şartlarının elverişli, Karadeniz’de yetişen kivinin aromasının da yüksek olduğunu söyleyen Şahin, üretimi ve pazarlaması olan kivi üretiminin gelişmesi için iyi bir bahçe kurulmasının yeterli olacağını sözlerine ekledi.</TEXT>
</DOC>
