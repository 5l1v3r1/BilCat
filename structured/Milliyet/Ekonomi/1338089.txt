<DOC>
<DOCNO> 1338089 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/fb5447c/l/0l0smilliyet0n0btr0cnahum0eun0enew0eyork0etaksi0egururu0cekonomi0chaberdetay0c170b110b20a10a0c13152140cdefault0bhtm/story01.htm </URL>
<DATE> 2010/11/17 </DATE>
<TIME> 03:00:28.0 </TIME>
<AUTHOR>  </AUTHOR>
<HEADLINE>
nahum���un new york taksi gururu
</HEADLINE>
<TEXT>LEVENT KÖPRÜLÜ Beş yıllık toplam tutarı yaklaşık 750 milyon dolar olan ihalenin sonucu, 2011 Ocak sonuna kadar 600 bin taksi yolcusunun oyları ve New York Taksi ve Limuzin Komisyonu’nun (TLC) değerlendirmesiyle belli olacak. Önceki gün New York Belediye Başkanı Michael Bloomberg, “Geleceğin Taksisi” için Karsan’ın geliştirdiği “V1”‘in yanı sıra Ford Otosan’ın Gölcük fabrikasında ürettiği Transit Connect’in taksi versiyonu ve Nissan’ın NV200’den geliştirdiği modelin finale kaldığını açıkladı. Belediyenin internet sitesinde ödüllü anket başlatılırken, ankete katılanlar arasından şanslı bir kişi, “5 bin dolarlık bedava taksi çeki” kazanacak. Ankette halktan, yakıt ekonomisi, iç mekan genişliği, iniş-biniş rahatlığı, araçtaki elektronik aletler gibi unsurların bir önem sırasında konulması isteniyor.“En iyi teklifi isteyecekler”Finale kaldıkları için büyük onur duyduklarını söyleyen Karsan Murahhas Azası Jan Nahum, bundan sonraki aşamada kendilerinden en iyi teklifin isteneceğini belirtti ve “Bu fiyat da olabilir, tasarım da. Ayrıca firmaların hakkındaki yorumları da paylaşacaklar sanıyorum. Bu süreç bir ay kadar sürer ve sonuç 2011 Ocak ayında ortaya çıkar” dedi. İhalenin gidişatının biraz da Belediye Başkanı’nın halktan ve ilgili kesimlerden alacağı tepkilere de bağlı olduğunu söyleyen Nahum, “Bloomberg, ihalenin normal şekilde sonuçlanabileceği gibi, yeniden açılabileceğini de telafuz ediyor. Sanırım siyasi yükümlülüm altına girmek istemiyor olabilir” diye konuştu. Fuarda sergiledikleri taksi prototipini New York’a götürüp götürmeme konusunda henüz bir karar vermediklerini ifade eden Nahum, “New York kararı ne olursa olsun, biz bu aracı geliştireceğimizi söylemiştik. Planladığımız gibi devam ediyoruz. Şu sıra iç mekanını geliştiriyoruz” dedi. Nahum, bu projenin tüm dünyaya yönelik konforlu, modern bir taksi yaratılmasına imkan tanıyacağının da altını çizdi. Karsan, ihaleyi kazanırsa aracı Türkiye’de üretecek, New York’ta tamir, bakım ve eğitim amacıyla 40 bin metrekarelik tesis inşa edecek. Bu tesiste 100 kişi çalıştırılacak. New York’ta 13 bin 237 lisanslı taksi bulunduğu belirtilirken, ihale, 24 bin 500 aracı kapsıyor. Finale kalamayan firmalar arasında General Motors’un da bulunduğu ve aracının konfor düzeyi en düşük model olduğu kaydediliyor.</TEXT>
</DOC>
