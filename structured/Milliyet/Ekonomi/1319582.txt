<DOC>
<DOCNO> 1319582 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f3bea08/l/0l0smilliyet0n0btr0carac0efiyatlari0eartti0ecepten0ecikan0epara0eazaldi0cekonomi0csondakika0c0a10b110b20a10a0c130a86960cdefault0bhtm/story01.htm </URL>
<DATE> 2010/11/01 </DATE>
<TIME> 13:00:20.0 </TIME>
<AUTHOR>  </AUTHOR>
<HEADLINE>
ara�� fiyatlar�� artt��, cepten ����kan para azald��
</HEADLINE>
<TEXT>Türkiye’nin önde gelen otomotiv perakendecisi ve araç kiralama şirketi Otokoç Otomotiv Ticaret ve Sanayi A.Ş Genel Müdürü Görgün Özdemir, son iki yılda araç fiyatları yüzde 10-15 artarken, tüketicinin cebinden çıkan paranın yüzde 10 azaldığını bildirdi.Özdemir, bir etkinliğe katılmak üzere geldiği Adana’da, AA muhabirine 2008’den bugüne otomotiv sektörünü değerlendirirken, "Global krizle birlikte çok kötümserdik. Ancak, otomobil satışlarındaki artış bizi bile şaşırttı" dedi.2008’in son çeyreğinde otomotiv sektörü olarak morallerinin çok bozuk olduğunu hatırlatan Özdemir, "2009 yılına da öyle başladık. İlk üç ay çok kötü geçti. Ancak, 2009’un Mart ayından itibaren hükümet ÖTV teşviki yayınladı. Dolayısıyla, 2009 yılını 573 bin adetlik bir pazarla kapattık" dedi.Özdemir, Türkiye’nin ortalama otomotiv pazarının 650 bin adet olduğunu belirterek, şunları söyledi: "Dolayısıyla aradaki yaklaşık 75 bin adetlik fark morallerimizi düzeltti. Ama biz şöyle düşünüyorduk, 2010 yılında araç satın alacak müşterilerin 2009 yılında bu alımlarını ÖTV teşviki nedeniyle öne çektiğini düşünüyorduk. Bu nedenle 2010 yılına başlarken de otomotiv pazarının 500 bin adet olacağını öngördük. Yani 2009’daki 573 binden 520 bine gerileyeceğeni öngörmemize rağmen öyle olmadı."Özdemir, 2010 yılına başlarken de önemli gelişmeler olduğunu, dövizin düşmesi, banka faizlerinin gerilemesi, istikrar ortamının sağlanması, tüketici güven endeksindeki olumlu gelişmelerin katkısıyla otomotiv pazarının hız kesmediğini belirterek, şunları kaydetti: "Tüm bu gelişmelerin etkisiyle son iki yılda, yani 2008’in eylül ayı ile 2010 eylül ayını karşılaştırdığımızda, araç fiyatları yüzde 10-15 artarken, tüketicinin cebinden çıkan para yüzde 10 azaldı. Çünkü, araç fiyatları genelde Avro’ya endeksli. Avro’ya baktığımızda da geçen seneye göre yüzde 10-15 değer kaybettiğini görüyoruz. Dolayısı ile bu araç fiyatlarına doğrudan yansıdı.Ayrıca, kredi faizlerindeki düşüş tüketiciyi teşvik etti. Çünkü, araç satışlarının yüzde 80-85’i banka kredileriyle yapılıyor. Faiz oranlarının 2,40’dan yüzde 0,90’lara inmesinden dolayı aracın satış fiyatı artarken tüketicinin cebinden çıkan para azaldı. Bütün bunlar satışları tetikleyen önemli bir unsur oldu."-"BU YILI 750 BİN ADET SATIŞLA KAPATACAĞIMIZI ÖNGÖRÜYORUZ"- Özdemir, yılın bitmesine yaklaşık 2 ay kaldığını, otomotiv sektörünün bu yılı 750 bin adetlik satışla kapatacağını öngördüklerini belirterek, şöyle devam etti: "Bize göre, tüketiciyi tetikleyen en önemli unsur ekonomik istikrar oldu. Tüketiciler geleceğe güvenle bakıyor, araç satışları hız kesmeyecek.Tüketici güven endeksini takip ederseniz her geçen gün her ay arttığını görüyorsunuz. Oysa, 2008’in sonu ve 2009’da insanlar ’işimden olurum’ endişesiyle harcamıyordu, şimdi bu kaygılar kalmadı. Ekonomi büyüyor, şirketler büyüyor, araca talep artıyor veya yenileniyor. Bütün bu faktörler bir araya geldiği zaman bu pazar hakikaten bizim beklentilerimizin çok üstünde gelişiyor." Özdemir, Türkiye’de yıllık yapılan satışların yüzde 9’unu Otokoç’un gerçekleştirdiğini anımsatarak, "Bu nedenle piyasayı çok yakından takip ediyoruz. İkinci el piyasası da iyi gidiyor. Türkiye’de bugün 1 tane yeni araç satılıyorsa ikinci el 3 tane satılıyor. Birinci el de satsa, ikinci el de satsa herkes bundan para kazanıyor. Otomobili üreten kazanıyor, yan sanayi kazanıyor, sigortacı kazanıyor, bankacı kazanıyor. Dileğimiz, bu sektördeki mevcut tablonun önümüzdeki yıllarda da devam etmesi" dedi.</TEXT>
</DOC>
