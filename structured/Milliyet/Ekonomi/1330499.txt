<DOC>
<DOCNO> 1330499 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510887/s/f6eaa7f/l/0L0Smilliyet0N0Btr0Cauto0Eshow0Ea0Ekatilan0Ekadin0Eziyaretci0Eorani0Eartti0Cekonomi0Csondakika0C0A80B110B20A10A0C13113880Cdefault0Bhtm/story01.htm </URL>
<DATE> 2010/11/08 </DATE>
<TIME> 11:00:57.0 </TIME>
<AUTHOR>  </AUTHOR>
<HEADLINE>
Auto Show’a katılan kadın ziyaretçi oranı arttı
</HEADLINE>
<TEXT>Uluslararası  Otomobil Fuarı’na (Auto Show) katılan kadın ziyaretçi oranı bu yıl yüzde 25’e çıktı.

CNR Holding kuruluşu İstanbul Fuarcılık tarafından Uluslararası Motorlu Taşıt Üreticileri Derneği (OICA) ve  Distribütörleri Derneği (ODD) desteğiyle 29 Ekim-7 Kasım tarihleri arasında gerçekleştirilen Auto Show’u, 800 binden fazla kişi ziyaret etti.

Bu yıl "Autoshow ve Kadın" konseptiyle kadınlara yönelik ayrıcalıklar getiren fuara katılan ziyaretçi kadın sayısı yüzde 25’e çıktı. Auto Show’da, ailelere yönelik başlatılan özel indirimler sayesinde de fuara, çocuklarıyla birlikte gelen anne ve babaların sayısında artış gözlendi.

CNR Holding Yönetim Kurulu Başkanı Ceyda Erem, konuya ilişkin değerlendirmesinde, düzenlendiği ilk günden bu yana otomotiv sektörünün lokomotifi haline gelen Auto Show’un otomotiv sektörünün beklentilerini karşıladığını ifade etti.

Fuarda tanıtımı yapılan pek çok aracın alıcı bulduğunu belirten Erem, şunları kaydetti: "Fuarda milyon dolarlık araçların üzerine ’satıldı’ levhaları konuldu.

Bir çok otomobil firması fuarda sergiledikleri araçların tükendiğini açıkladı. Bu bizim için büyük bir başarı. Türk insanının otomobil tutkusu bu fuarda bir kez daha ortaya çıktı. Autoshow’un asıl başarısı bundan sonraki süreçte yarattığı değerle ortaya çıkacak. Geçtiğimiz yıl, üretilen her 100 araçtan 72’sini ihraç eden sektör, Auto Show’la birlikte bu dinamizmini daha da artıracak. Auto Show’un sektörde 1 milyar dolarlık hacim yaratmasını bekliyoruz. Bu yıl 200’ün üzerinde firmanın 8 salonda 120 bin metre karelik alanda stant açtığı Auto Show’u 800 binden fazla kişi ziyaret etti. Son üç fuarın ziyaretçi rakamlarına baktığımızda, Auto Show 2008’i 650 bin dolayında kişinin ziyaret ettiğini görüyoruz. Bu rakam 2006’da 622 bin, 2004’te ise 500 bin civarındaydı."</TEXT>
</DOC>
