Ömer Dinçer, taşeron firmalarda çalışan işçilerin hak ve güvencelerini teminat altına alacak çalışmayı yapmak zorunda olduklarını söyledi


Çalışma ve Sosyal Güvenlik Bakanı Ömer Dinçer, Bakanlık bünyesinde kurulan özel bir ekiple taşeron firmalarda işçilerin hak ve güvencelerine ilişkin yapılan istismarları sona erdirecek yeni bir model üzerinde çalıştıklarını söyledi.

Ömer Dinçer, Meclis Genel Kurulunda, torba tasarı görüşmeleri sırasında  taşeron firmaların, işçilerin hak ve güvencelerine hassasiyet göstermediklerini vurguladı.

İşçilerin hak ve güvencelerini teminat altına alacak çalışmayı yapmak zorunda olduklarını ifade eden Dinçer, &quot;Özel bir ekip kurdum, taşeron firmaların bu alanda varsa yaptıkları istismarları çözecek yeni bir model üzerinde hazırlık yapıyoruz. İstismarın ana kaynaklarından biri bu firmalarda çalışanların kıdem tazminatlarıyla alakalı hususlar&quot; diye konuştu.