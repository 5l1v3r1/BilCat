Karşılıklı anlaşmalar sayesinde artık birçok ülkede vize konusunda rahatlayan Türk vatandaşları özellikle ABD ve Avrupa ülkelerinde adeta çile çekiyor

Yapılan diplomatik anlaşmalar sayesinde; Brezilya, Arnavutluk, Arjantin, Suriye, Bosna-Hersek, Filipinler, İran, Malezya gibi çeşitli ülkelerle karşılıklı kaldırılan vizeler sayesinde rahatlık yaşamaya başlayan Türk vatandaşları, buna karşılık ABD ile çoğu Avrupa ülkesine gidiş için &quot;vize çilesi&quot; yaşamaya devam ediyor. 

AA&rsquo;nın derlediği bilgilere göre, Türk vatandaşları son yıllarda diplomatik anlaşmalarla çoğu ülkede vize konusunda rahatlık yaşamaya başladı. 

Özellikle çoğu Ortadoğu ülkesinde karşılıklı kaldırılan vize uygulamaları, hem turistik hem de ticari açıdan canlanmayı beraberinde getirirken, ABD ile çoğu Avrupa ülkesinde ise uygulanan vizeler yurt dışına çıkmak isteyen Türk vatandaşlarını zorluyor.

Vize uygulayan ülkelerin büyükelçilikleri ile konsolosluklarında günler süren uğraşlar veren Türk vatandaşları, birbirinden ilginç belge isteği ile karşılaşıyor.

ABD ve İngiltere gibi bazı ülkelerin büyükelçilikleri vize başvurusunda bulunan kişinin parmak izini dahi alırken, vize başvurusu sırasında ise 50&rsquo;a yakın belge isteniyor.

İstenmeyen Belge Kalmıyor
Vize başvurusu sırasında Türk vatandaşlarından bankadan kredi kullanırken bile bazıları istenmeyen, gayrimenkul tapularından araç ruhsatlarına, kredi kartı fotokopilerinden, banka hesap dökümlerine, işe giriş bildirgelerinden, son 4 aya ilişkin SSK dökümlerine kadar bir çok belge talep ediliyor.  

Bunun yanında, evlilik cüzdanı, vukuatlı nüfus kayıt örneği, maaş bordroları, eski ve yeni pasaportların tüm işlem görmüş sayfalarının fotokopileri gibi talepler de dikkati çekiyor.

ABD Büyükelçiliği&rsquo;nde, ABD&rsquo;nin Göçmenlik ve Vatandaşlık Kanununa göre, göçmen olmayan vize başvurusu yapan kişinin Amerika dışında bir ikametinin olması ve ülkesine yeterince güçlü ailevi, sosyal ve ekonomik bağlarının olduğunu kanıtlaması gerekiyor.

ABD Büyükelçiliği zorunlu dokümanlara ek olarak, kişinin ABD&rsquo;ye yapacağı kısa bir ziyaretin ardından ülkesine geri döneceğinin bir kanıtı olarak ziyaretin amacına ilişkin belgeler ile beraber ekonomik, ailevi, sosyal her türlü bağlarını gösteren destekleyici belgeler de isteyebiliyor.

Almanya Büyükelçiliği ise vukuatlı nüfus kayıt örneği, banka hesap cüzdanı ve varsa gayrimenkul tapuları, kredi kartı fotokopileri (yoksa banka kartı fotokopileri), sizi davet eden kişinin, Almanya resmi makamlarından onaylı davetiyesi ya da otel rezervasyonu formu gibi belgelerin yanında Schengen ülkelerini kapsayacak şekilde 30 bin Avro teminatlı seyahat sağlık sigortası istiyor.

Belgeler ticari, turistik, evlilik, çalışma, aile birleşimi amacıyla vize şekline göre değişiklik gösteriyor.

İmzalı Kaşeli Hesap Ekstresi
İtalya Büyükelçiğinin rutin belgelerin dışında, organize gruplarla gitmeyenler için istediği belgeler de dikkati çekiyor.

İstenen belgelerde, kişinin çalıştığı şirketin antetli kağıdına seyahat amacını ve kalınacak süreyi belirten yazı (mümkünse İngilizce), şirketin imza sirküleri (son 1 yıl içerisinde çıkartılmış), asıl faaliyet belgesi (son 3 ay içerisinde alınmış), vergi levhası fotokopisi, SSK işe giriş bildirgesi aslı ve fotokopisi, SSK onaylı son 4 aylık SSK prim bildirgeleri veya SSK&rsquo;dan alınacak orijinal SSK Hizmet Dökümü, maaş bordrosu, ticaret sicil gazete fotokopisi isteniyor.

Schengen ülkelerini kapsayacak şekilde 30 bin avro teminatlı seyahat sağlık sigortası da isteyen İtalya, vize için, kişinin banka cüzdanlarının aslı ve fotokopisini, bankadan alınmış imzalı kaşeli hesap ekstresini ve imzalayan kişinin imza yetkisini gösteren banka imza sirküleri ile tapuları da talep ediyor. 

Anne-Babadan Noter Tasdikli İzin Belgesi
Finlandiya da istenen belgelerin fazlalığı açısından öne çıkan ülkeler arasında...

Finlandiya en fazla 1 ay önce alınmış anne, baba ve tüm kardeşleri, evli ise eş ve çocukları da gösteren ayrıntılı aile kaydının yanında, 20 ile 30 yaş arasındaki erkekler için orijinal askerlik durumunu gösteren belge ile 18 yaş altındakiler için yalnız seyahat ediyorlarsa anne ve babanın her ikisinden de yazılı orijinal noter tasdikli izin belgesi istiyor.

Eğer anne veya babanın biri çocuk ile seyahat ediyor ise seyahat etmeyen veliden yazılı orijinal noter tasdikli izin belgesi gerekiyor.

Finlandiya, başvuru sahibi okuyor ise eğitim kurumu tarafından verilen öğrenci belgesi, ailenin geçim durumunu gösterir belgeler, başvuru sahibi emekli ise emeklilik durumunu gösteren orijinal belgeler ve fotokopileri, başvuran kişi çalışıyor ise işverenden orijinal iş seyahati veya yıllık izin belgesi (içeriğinde başvuru sahibinin görevi, çalıştığı süre ve iş seyahatinin veya yıllık izinin sonunda tekrar işe başlayacağı hakkında bilgi olması şart), orijinal muhasebe tasdikli son 4 aylık maaş bordrosu, orijinal SSK hizmet dökümü, &rsquo;aslı gibidir&rsquo; damgalı muhasebe tasdikli işe giriş bildirgesi isteniyor.

Başvuru sahibinin kendisine ait bir işyeri varsa şirketinin orijinal başlıklı kağıdına yazılmış seyahat sebebi ile ilgili bilgiler içeren bir dilekçe, Bağkur ve SSK belgeleri, ticaret odası sicil kayıt sureti, faaliyet belgesi, imza sirküleri, vergi levhası, gelir ve geçim durumunu gösteren güncelleştirilmiş banka cüzdanı orijinali ve fotokopisi, kredi kartının son kredi limitini gösteren hesap ekstresi ve fotokopisi gibi belgeler de isteniyor.

İşe Geri Döneceğine Dair Beyan...
Taleplerin fazlalığıyla dikkati çeken diğer bir Avrupa ülkesi ise Danimarka...

Başvuru formunun ardından, yakın bir zamanda çekilmiş beyaz zemin üzerine pasaport boyutlu başvuru sahibinin yüzü-çenesi, alnı, burnu, gözleri, kaşları ve ağzı açık bir şekilde görülebilen 2 adet renkli fotoğraf, son 10 yıl içerisinde alınmış geçerli bir pasaport ve 2 adet A4 boyutlu fotokopisi (önceki vizelerin kopyaları) varsa önceki pasaportlar ve kopyaları, Danimarka&rsquo;dan size referans verecek kişiden referans yazısı, nüfus müdürlüğünden alınmış vukuatlı nüfus kayıt örneğinin aslı, evli ise evlilik cüzdanının aslı ve 1 adet fotokopisi tüm ara seferleri gösteren uçak bileti rezervasyonu diğer istenen belgeler arasında...