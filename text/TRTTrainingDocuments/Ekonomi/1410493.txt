Volkswagen'in yeni dizel hibridi 1 litre yakıtla 100 kilometre yol gidecek...VW aracı, 2013'den itibaren üreteceğini açıkladı.

Volkswagen, Katar’ın başkenti Doha’da başlayan Motor Show’da sergilediği şarjlı elekrikli-dizel 2 kişilik hibrit aracı XL1 prototipini 2013 yılından itibaren küçük miktarlarda da olsa üreteceğini açıkladı. 

Aracın satışa sunulacağı ilk pazarların Almanya ve İngiltere olacağı, daha sonra ise Amerika ve Çin’de satışa başlanmasının düşünüldüğü belirtildi. 

Plana göre markanın Desten ya da Wolfsburg’daki fabrikasında başlangıç için sadece 100 adet XL1 üretilecek. 2 silindirli, 48 beygir gücünde 800 cc’lik bir dizel motorla, 27 beygirlik bir elektrik motoruna sahip olan XL1 prototipi, sadece herhangi bir prizden de şarj edilebilen lityum iyon pillerini kullanarak 35 km kesintisiz yol alabiliyor.

550 Kilometre Menzil...
Her iki motor birlikte çalıştığında 0’dan 100 km/s hıza 11.9 saniyede çıkabilen 795 kilogram ağırlığındaki aracın son sürati 160 km/s.

Teorik olarak 100 kilometrede 1 litreden az tüketeceği açıklanan otomobilin, 10 litrelik yakıt deposu ve pille ulaşabileceği menzil ise 550 km olarak açıklandı.