Adalet Bakanı Ergin, “10 yıl tutukluluk sınırı” nedeniyle kamuoyunun vicdanını yaralayan tahliyeleri önlemek için çalışma başlattıklarını açıkladı.

Adalet Bakanı Sadullah Ergin, yargının daha hızlı çalışmasına imkan tanıyan yasal düzenlemeyi en geç bir ay içinde çıkarmayı planladıklarını açıkladı. 

Avrupa Birliği’ne uyum kapsamında tutukluluk süresinin sınırlandırılmasıyla başlayan tartışmaları sona erdirmek amacıyla hazırladıkları yargı reformunu Star gazetesine anlatan Ergin, taslak metni ilk Bakanlar Kurulu toplantısında gündeme getireceklerini belirterek “Şubat başında çıkarmayı planlıyoruz” dedi. 

6 Yeni Daire Daha Kurulacak
Ergin çalışmanın içeriği hakkında bilgi vermekten kaçınırken, kulislerde taslakta, Yargıtay’ın iki yıl önceki talebi doğrultusunda daire ve üye sayısının artırılması yönünde düzenleme olduğu konuşuluyor. 

Buna göre Yargıtay’da 6 yeni daire oluşturularak dosya yükünün azaltılması planlanıyor. Bu yönde yasal düzenleme yapılırsa HSYK’nın yeni dairelere birinci sınıf hakimler arasından atama yapması söz konusu olacak. 

40 Bin Değil 953 Tahliye Olabilir
Adalet Bakanı Ergin, gazetecilere yaptığı açıklamada ise, CMK 102. maddenin yürürlüğe girmesiyle birlikte iddia edildiği gibi 40 bin kişinin tahliye olmasının mümkün olmadığını söyledi. 

Ergin ‘’Bugün itibariyle tutuklu 953 kişi civarında bu düzenlemeden istifade edebilecek gibi, ilk derece mahkemelerinden bu düzenlemeden yararlanan kişi sayısı 280 civarındadır. 

40 bin rakamı kesinlikle doğru değil. Radikal tedbirler alınmazsa bu rakam 2 bin olur, 3 bin olur, 2014’de daha fazla da artabilir. Burada tıkanıklık yüksek yargımızda’’ diye konuştu.

Bir Dosya Bin 42 Gün Bekliyor
Ergin tutukluluk sürelerinin uzamasında yüksek yargıdaki tıkanmanın neden olduğunu örneklerle anlattı. 

Ağır ceza mahkemesindeki bir davanın ortalama bin 622 günde karara bağlandığını belirten Ergin, dosyanın adliye koridorlarında geçirdiği zamanla ilgili çarpıcı rakamlar verdi. 

2009 rakamlarına göre bir dosyanın ilk derece mahkemesinde savcılık aşaması dahil 580 günde karara bağlandığını belirten Ergin dosyanın Yüksek Yargı’da geçirdiği sürenin ortalama bin 42 gün olduğunu söyledi. 

O Zaman Ergenekon Mu Vardı?
“5 yıllık stratejik planlamayı yaptık, yargının hızlanması için adımlar atıyoruz” diyen Ergin, terör suçlarında tutukluluk süresini 10 yılla sınırlamayan yasanın Ergenekon ve Balyoz sanıkları için yapıldığı iddialarına da cevap verdi. Sadullah Ergin ‘’Bu yasa 2004’te yapıldı. O zaman Ergenekon ya da Balyoz soruşturması var mıydı?’’ dedi.  

Bir Dosyanın Adliye Serüveni 
Bir Dosya 4,5 Yılda Karara Bağlanabiliyor
2009 verilerine göre ağır ceza mahkemelerine gelen bir dosya ortalama bin 622 günde karara bağlanabiliyor. 

Savcılık ve mahkeme 580 günde bitiriyor.

Bir dosyanın savcılık soruşturması ve ilk derece mahkemede karara bağlanması ortalama 580 gün yani yaklaşık 20 ay... 

Temyize giden dosya 38 ayda geri geliyor

İlk derece mahkemede 580 günde karara bağlanan dosyanın Yargıtay’daki temyiz süresi ortalama bin 42 gün yani 38 ay... 

Dosya Başsavcılık’ta 473 gün takılıyor 

Dosya, Yargıtay’a ulaşmasıyla birlikte Başsavcılık’ta zarfın açılması, hangi daireye gideceğinin belirlenmesi ve  tebliğ edilmesi 473 gün yani 16 ay... 

Ceza Dairesi’nde 399 günde karara bağlanıyor

Birinci derecede mahkemedeki kadar Başsavcılıkta bekleyen dosyanın Ceza Daireleri’nde bekleme süresi yaklaşık 399 gün yani bir yıldan fazla. 

Genel Kurul’da da 5.5 ay kesinleşmeyi bekliyor

Ceza Daireleri’nde karara bağlanan dosya eğer itiraz üzerine Ceza Genel Kurulu’na giderse burada da ortalama 170 gün yani 5.5 ay bekliyor. 

İç acıtan yüksek yargı manzarası

2010’da 19 bin dosya zaman aşımına uğradı

2010 yılı sonunda tahmini olarak 19 bin 251 dosya zaman aşımına uğradı. Bu rakamın 2014 yılında yaklaşık 55 bine çıkacağı tahmin ediliyor.  

Cezaevlerindekilerin üçte biri tutuklular 

Cezaevlerinde şu anda 121 bin 131 hükümlü, tutuklu bulunuyor. Bunların 64 bin 577’si hükümlü, 35 bin 203’ü ise tutuklu. 

21 bin tutuklu Yargıtay’ı bekliyor 

21 bin 351 kişi hakkında ise yerel mahkemeler karar vermiş ancak dosyaları hala Yargıtay’da beklediği için tutuklu. 

1.5 milyon dosya Yargıtay’da bulunuyor 

Yargıtay’da işlemler ortalama 6 ay geriden geliyor. Yargıtay depolarında ve koridorlarında halen bekleyen dosya sayısı 1.5 milyon.

Dosyalar 4 aydır PTT depolarında duruyor

1.5 milyon dosya Yargıtay’da beklerken, yerel mahkemelerden Yargıtay’a gönderilen dosyalar 4 aydır Yargıtay tarafından teslim alınmıyor.