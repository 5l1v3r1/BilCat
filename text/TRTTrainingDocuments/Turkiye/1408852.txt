Polis, PKK’lı bir teröristin Kızılay metrosu ve bazı semtlerde türban takarak yaptığı keşif çalışmalarını kamerayla tespit etti.

Üniversitelerde “kaos ve çatışma ortamı” yaratmaya yönelik eylem hazırlığı içinde olan terör örgütü PKK ve sol terör örgütlerine mensup 5 üniversite öğrencisi tutuklandı.

Milliyet gazetesinin haberine göre, polis ekipleri, eylem hazırlığındaki grupta yer alan PKK’lı olduğu iddia edilen bir kız öğrencinin, kamufle olmak amacıyla türban takarak yaptığı keşif çalışmalarını görüntüledi.

Söz konusu organizasyonun “keşif” grubunda yer aldığı iddia edilen D.E.S. isimli kız öğrencinin, eylemler için bilgi topladığı belirlendi. 

D.E.S.’nin keşif çalışmalarını yaptığı sırada, dikkat çekmemek ve kamufle olmak amacıyla türban taktığı saptandı. 

Polis ekipleri, D.E.S.’nin Kızılay metrosu ve bazı semtlerde yaptığı keşif çalışmalarını görüntüledi. D.E.S.’nin daha önce Ankara’da terör örgütü PKK’ya karşı yapılan bir operasyonda gözaltına alındığı bildirildi.

5 öğrenci tutuklanarak cezaevine gönderildi.