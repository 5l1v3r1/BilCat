Polis teşkilatı yeni yapılanmaya gidiyor. Yeni düzenlemelerde mesai saatleri, boş kadrolar, lojman sayısı, tatil hediyesi gibi başlıklar bulunuyor.

165 yıllık Türk Polis Teşkilatı yeni yapılanmaya gidiyor. Düzenleme ile polisler için Avrupa standartlarına uygun çalışma sistemi getirilecek. Polisler haftada 40 saatten fazla çalıştırılmayacak. 

Mesai saatleri dışında yapılan görevlendirmeler için fazla mesai ücreti verilecek. Polisin fazla mesai ve tazminatlarının yeniden belirlenmesi için kanun tasarısı hazırlanacak.

Ayrıca polisin asli görevi dışında çalıştırılmaması için yasal ve idari düzenlemeler yapılacak. Yıllardır &quot;angarya&quot; olarak görülen yeşil kart soruşturmaları, tebligat, maç, sınav ve özel koruma gibi görevlerde polisler çalıştırılmayacak. Görev süresi kadar mesai, zorunlu görevlerde ise polislere görev süresi kadar mesai ücreti ödenecek.

Emniyet Genel Müdürlüğünce düzenlenen &quot;Personel Sorunları Çalışma Toplantısı&quot;nda alınan kararlar kısa, orta ve uzun vadede hayata geçirilecek. 

220 bin 953 kişilik teşkilatta; görev tanımları, atama, istihdam, motivasyon, ödüllendirme, rütbe terfi, branşlaşma, çalışma şartları, sicil, disiplin, denetim ve performans değerlendirme sistemi gibi konularda önemli düzenlemeler yapılacak.