İçişleri Bakanlığı, seçimlere 6 ay kala, valiliklerden bazı vatandaşların uyarılmalarını istedi. 

Zaman Gazetesi&rsquo;nin haberine göre, muhtarlar mesai bitiminden sonra sokak sokak dolaşarak nüfus cüzdanında TC kimlik numarası olmayan vatandaşların kapısını çalıyor. 

İlçe nüfus müdürlüklerinden gönderilen listede ismi bulunanlar, kimliklerini değiştirmeleri yönünde bilgilendiriliyor. Muhtarı karşısında görenler önce şaşırıyor, ardından en kısa zamanda kimliğini değiştireceği sözünü veriyor. 

2009 yerel seçimlerinden sonra nüfus cüzdanında TC kimlik numarası olmayanlar oy kullanamıyor. 12 Eylül referandumu öncesi yaklaşık 700 bin kişi kimliğini değiştirdi. 

Bu süreçte nüfus müdürlükleri hafta sonları da çalıştı. Yine de eksiklikler giderilemedi. Türkiye&rsquo;de halen yaklaşık 900 bin kişinin nüfus cüzdanında kimlik numarası bulunmuyor. 

İstanbul&rsquo;da bu rakam 200 bin civarında. İçişleri Bakanlığı, seçimlere 6 ay kala düğmeye bastı. Valiliklere genelge gönderildi. 

Nüfus cüzdanında kimlik numarası bulunmayan vatandaşların bilgilendirilmesi istendi. Bunun üzerine muhtarlıklar da harekete geçti.

10 Dakikada Değiştiriliyor
Kimliğini yenilemek isteyen vatandaşların, iki adet vesikalık fotoğraf ve muhtardan nüfus cüzdanı talep belgesi alarak en yakın ilçe nüfus müdürlüğüne başvurmaları yeterli oluyor. 

Belgelerinde eksik olmayan vatandaşa 10 dakika içinde yeni kimliği veriliyor. İşlemleri kendisi yaptıramayacak olan vatandaşların ise yerine vekil tayin ettiği kişi için noterden nüfus cüzdanı almaya yetkili kıldığına dair özel vekalet vermesi gerekiyor. 

Kimlik bedeli olarak ise 5 lira ödeniyor. Nüfus cüzdanını kaybedenlere ise 67 lira para cezası uygulanıyor.