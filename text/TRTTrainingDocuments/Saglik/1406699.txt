Akciğer kanseri tedavisine meme kanseri ilacı umut oldu.

İsviçre&rsquo;de yapılan bir araştırma meme kanseri tedavisinde kullanılan ilaçların akciğer kanseri tedavisinde de kullanılabileceğini ortaya çıkardı.


Uzmanlar bu bulgunun başka araştırmalarla da desteklenmesi durumunda akciğer kanseri tedavisinde ciddi bir umut olacağını belirtiyor.

Ancak bu konuda bir sonuca varmak için kapsamlı klinik deneylerin yapılması gerektiği hatırlatılıyor.

Cancer Journal adlı dergide yayınlanan araştırmaya göre anti-östrojen olarak bilinen meme kanseri ilaçları akciğer kanserinden ölümleri azaltabilir.

Bilim adamlarını bu araştırmayı yapmaya iten, östrojen hormonunu seviyesinin artması sonucu akciğer kanseri riskinin de arttığı yönündeki bulgu olmuş.

&quot;O zaman akciğer kanseri riskini azaltmak için östrojen hormonu seviyesini düşürmek gerek&quot; diye düşünen bilim adamları, bu işlevi gören meme kanseri ilaçlarına başvurmuş.

Cinsellik hormonu östrojeni etkisiz kılan ve meme kanseri tedavisinde neredeyse 40 yıldır kullanılan Tamoxifen özel olarak incelenmiş.

1980 ile 2003 yılları arasında meme kanseri tedavisi gören kadınlarla ilgili kayıtları inceleyen araştırmacılar, bunları anti-östrojen kullananlar ve kullanmayanlar olarak iki eşit gruba ayırmış.

Meme kanserinin devamında akciğer kanserine de yakalanan kadınların sayısının iki grupta da aynı olduğu görülmüş.

Ancak anti-östrojen kullanan gruptaki akciğer kanserli kadınların ölüm oranı daha düşük çıkmış.