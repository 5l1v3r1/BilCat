Fibromiyalji hastalığındaki stres kaynaklı ağrıları E ve C vitamini kullanımı ile eğzersiz proğramı azalttı.

Kaslarda yaygın ağrı, uyku bozukluğu, yorgunluk, halsizlik gibi belirtileri olan fibromiyalji hastalığında stresin tetikleyici etkisini tespit eden Süleyman Demirel Üniversitesi (SDÜ) Tıp Fakültesi öğretim üyeleri, E ve C vitamini kullanımı ile egzersiz programlarını birlikte uygulayarak stres kaynaklı ağrıları azaltmayı başardı.

30 sağlıklı, 30 fibromiyalji hastası olan toplam 60 kadın üzerinde bir araştırma yaptıklarını belirten Prof. Dr. Nazıroğlu, bu çerçevede sağlıklı ve hasta kadınlarda kan analizleri yaparak, stresin kas ağrıları üzerindeki etkisini incelediklerini ifade etti. 

Araştırmaları sonucu fibromiyalji hastalarının kan hücrelerinde stres faktörleri gözlemlediklerini dile getiren Nazıroğlu, &quot;Gözlemlerimizle stresin fibromiyalji hastalarında etkin rol oynadığını net bir ifadeyle söyleyebiliriz&quot; dedi.

Marul, Maydanoz ve Zeytinyağı Tüketilmeli

Stresin etkilerini yok etmek için E ve C vitaminlerinin bol bol tüketilmesi gerektiğini ifade eden Nazıroğlu, E vitamini alamayanların marul, maydanoz ve zeytinyağı tüketerek bu ihtiyaçlarını karşılayabileceklerini belirtti.

SDÜ Tıp Fakültesi Fiziksel Tıp ve Rehabilitasyon Anabilim Dalı Öğretim Üyesi Yrd. Doç. Dr. Feray Soyupek de hastaların egzersiz programını kendilerinin yürüttüklerini belirtti. 

Belirlenen hastaları 12 hafta boyunca haftada 3 gün yarım saat egzersize tabi tuttuklarını söyleyen Soyupek, &quot;Egzersize katılan ve vitamin desteği alan hastalarda olumlu sonuçlar elde edildi. Hastaların ağrılarında iyileşme oldu&quot; diye konuştu.