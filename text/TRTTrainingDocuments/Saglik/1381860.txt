Anne sütü ile beslenen bebeklerde kansızlık görülmüyor...

Anne sütünde kansızlığa karşı yeterince demir olduğunu söyleyen uzmanlar, anne sütü ile beslenen bebeklerde kansızlığın görülmeyeceğini ifade ediyor.

Cihan&rsquo;ın haberine göre, Bursa İl Sağlık Müdürü Dr. Özcan Akan, bebeklerdeki kansızlığın temel sebebinin, bebeğin anne sütü almaması ve demirden eksik gıdalarla beslenmesi olduğuna dikkat çekti. 

Dr. Özcan Akan, kansızlığın belirtisi olarak süt çocuklarında huzursuzluk, davranış değişiklikleri, iştahsızlık, uykusuzluk veya normalin üzerinde uyuma gibi belirtiler görülebildiğini açıkladı. Dr. Akan, daha büyük çocuklarda ise kansızlık belirtilerinin yorgunluk, halsizlik, baş dönmesi, baş ağrısı, çabuk yorulma ve nefes darlığı gibi yakınmalar olduğunu belirtti.

Bebekteki Güven Duygusunu da Geliştiriyor
Bebekler için en iyi besinin anne sütü olduğunun altını çizen Akan, anne sütü emen bebeklerde kansızlık görülmediğini, çünkü anne sütünde kansızlığa karşı yeterli miktarda demir olduğunu söyledi.

Anne sütünde, bebeğin büyümesi için gerekli olan maddelerin inek sütündekinden daha fazla olduğunu anlatan Dr. Akan, &quot;Anneler, bebeğin her ağlamasında onları emzirmeli. Doğumdan hemen sonra bebeği kucaklamak anne ve bebek arasında sıkı bir bağ oluşturur ve kucaklanan bebek doğal olarak memeyi bulur ve emmeyi öğrenir. Anne sütü alan bebeklerde güven duygusu gelişir, psikolojik olarak bebek daha huzurludur. Anne sütü ve doğumdan sonra gelen ilk sarı süt (halk arasında ağız olarak bilinir) bebeği ishal, öksürük, soğuk algınlığı ve diğer hastalıklardan korur. Ağız, bebeğin ilk aşısıdır. İlk günlerdeki ağız sütü azdır, ancak bebeğin tüm ihtiyacını karşılar. Bu dönemde bebeğe şekerli su, mama, inek sütü veya başka gıdalar verilmemelidir. Bu gibi ek besinlerin verilmesi bebeği hastalandırabilir ve iştahını keser.&quot; dedi.

Süt Nasıl Artar?
Sık sık emzirme ve arzuyla emzirmenin meme bezlerini uyararak süt yapımını artırdığına dikkat çeken Bursa İl Sağlık Müdürü Dr. Özcan Akan, emzirme sırasında bebeğin dik tutulmasını istedi. Yatar durumda emzirmede bebeğin genzine süt kaçabileceğine işaret eden Akan, emzirmede sadece meme başının değil, meme başı çevresindeki koyu renkli bölgeyi de çocuğun ağzına almasının sağlanması gerektiğini vurguladı.

Anne sütünün, bebeğin ilk 6 ayında ihtiyacı olan her türlü besin değerine sahip olduğunun altını çizen Dr. Akan, şöyle devam etti: 
&quot;6&rsquo;ncı aydan sonra anne sütüne ilave olarak ek gıdalara başlanabilir. Anne sütünde yeterli miktarlarda vitamin, protein, yağ, demir ve benzeri maddeler vardır. Yeterli miktarda su içerdiği için, çok sıcak iklimlerde dahi ayrıca bebeğe su vermeye gerek yoktur. Ek gıdaya başlandıktan sonra anne sütü 1-1,5 yaşına kadar bebek için önemli bir enerji ve besin kaynağıdır. Özellikle bebeğin hasta olduğu dönemlerde anne sütü bebeğe rahatlık sağlar, sindirimi kolaydır ve daha iyi hazmedilir. İshal ve üst solunum yolu enfeksiyonu hastalıklarının daha kolay iyileşmesini sağlar.&quot;