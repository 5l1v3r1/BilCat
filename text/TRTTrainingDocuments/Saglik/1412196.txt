Sigara dumanına maruz kalan kadınların kalplerinin gevşeme fonksiyonunun erkeklere göre daha belirgin şekilde bozulduğu bildirildi.

Erciyes Üniversitesi (ERÜ) Tıp Fakültesi Kardiyoloji Ana Bilim Dalı tarafından yapılan ve sonuçları uluslararası dergilerde yayımlanan iki ayrı araştırmada, sigara dumanına maruz kalan kadınların kalplerinin gevşeme fonksiyonunun erkeklere göre daha belirgin şekilde bozulduğu, kalp basınçlarının ve kalp atışlarının da arttığı belirlendi.

Kardiyoloji Ana Bilim Dalı Başkanı Prof. Dr. Abdurrahman Oğuzhan, sigara dumanına maruz kalmanın koroner arter hastalığı ölüm riskini yüzde 25-30 oranında artırdığını belirterek, &rsquo;&rsquo;Önlenebilir ölüm nedenleri arasında birinci sırada aktif sigara içimi, ikinci sırada alkol kullanımı, üçüncü sırada da pasif sigara içimi geliyor. Annesi babası yanında sigara içilen bebeklerin büyüdüklerinde bronşite yakalanma ihtimali de diğer çocuklara oranla daha fazladır&rsquo;&rsquo; dedi. 

Pasif İçicilerin Kalbi Tehlikede
Oğuzhan, kendilerinin de bu konuda 2 ayrı araştırma yaptıkları ve bu araştırmaların sonuçlarının ABD&rsquo;deki 2 farklı dergide yayımlandığını belirterek, şöyle devam etti:

“İlk araştırmamızda, sigara içmeyen sağlıklı 30 kadın ve 30 erkeği, bir odada 30 dakika pasif sigara dumanına maruz bıraktık. 

Daha sonra kalplerinin gevşeme özelliğine baktık. Çünkü, kalbin bir kasılma, bir de gevşeme fonksiyonu var. Kalbin kasılması için önce gevşemesi lazım, içine kan dolması lazım. 

30 dakika gibi kısa bir sürede odadaki tüm bireylerin kalbinin gevşeme fonksiyonunun bozulduğunu gördük. Bu bozulma bayanlarda daha belirgindi. 

Aynı yöntemle bu defa kadınlardan oluşan 30 kişilik grubu ayrıca değerlendirdik. Önceki kan basınçları ile sigara dumanına maruz kaldıktan sonraki kan basınçlarına baktık. 

İkisini karşılaştırdığımız zaman anlamlı olarak hem kalp hızlarının hem de kan basınçlarının yükseldiğini gördük. 

Bunu anlamak için de karbosihemoglobin (sigara dumanında bulunan karbonmonoksit ile kanda oksijen taşıyan hemoglobinin birleşerek oluşturduğu toksik) seviyelerine baktık. 

Sigara dumanına maruz kaldıktan sonra bu kişilerde karboksihemoglobin seviyeleri arttı. Bu da kadınların pasif sigara dumanından, erkeklere oranla daha fazla etkilendiklerini gösteriyor.&rsquo;&rsquo;