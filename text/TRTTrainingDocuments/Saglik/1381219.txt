Ayçiçeği bitkisinin tablasındaki beyaz lifsi yapı kullanılarak, hayvansal ve bitkisel kaynaklı gıdaların karışımından yeni bir ürün geliştirildi.


Selçuk Üniversitesi&rsquo;nde (SÜ) yaklaşık 1 yıl süren araştırmalar sonucunda, ayçiçeği bitkisinin tablasındaki beyaz lifsi yapı kullanılarak, obezitenin önüne geçilmesine katkıda bulunacak, hayvansal ve bitkisel kaynaklı gıdaların karışımından oluşan yeni bir ürün geliştirildi.

SÜ Ziraat Fakültesi Gıda Mühendisliği Bölümü Öğretim Üyesi Prof. Dr. Mustafa Karakaya, ileri işlenmiş et ürünlerinin daha kaliteli ve sağlıklı hale getirilmesi için fonksiyonel özelliklerini artırmak amacıyla bir çalışma başlattıklarını belirtti.

Yaklaşık 1 yıl süren araştırmalarında ekonomik değeri olmayan ayçiçeği bitkisinin tablasındaki beyaz lifsi yapı üzerinde çalıştıklarını ifade eden Karakaya, kurutularak toz formuna dönüştürdükleri bu lifsi bileşenleri, salam sosis gibi et ürünlerinin formülasyonuna laboratuvar ortamında yüzde 1-1,5 oranında karıştırarak çeşitli çalışmalar yaptıklarını bildirdi.

Lifsi Bitkiler Suni Tokluk Hissi Veriyor

Salam, sosis tipi et ürünlerinin formülasyonundaki lifsi bileşenlerin suni tokluk hissini artırıcı özelliğinin de olabileceğini ifade eden Prof. Dr. Karakaya, lifsi bileşenlerin sindirim sisteminde suyu tutabildiği için suni bir tokluk hissi verebileceğini, bu sayede de tüketicilerin tekrar tekrar yeme alışkanlığı göstermeyeceğini bildirdi.

Hayvansal ve Bitkisel Kaynaklı Gıdaların Kombinasyonu

Salam ve sosis gibi et ürünlerinin formülasyonuna eklenebilecek ve sağlık açısından sorun oluşturmayan lifsi bileşenler yardımıyla sindirim sisteminde etin uzun süre kalmasından kaynaklanabilecek dezavantajlar da minimum seviyeye indiriliyor veya ortadan kaldırılmaya çalışılıyor.

 Prof. Dr. Karakaya, bu gibi fonksiyonları artırılmış salam ve sosis tipi ürünlerin endüstriyel boyuttaki üretimi noktasında gerekli yeni çalışmaların da yapılması gerektiğini dile getirdi.