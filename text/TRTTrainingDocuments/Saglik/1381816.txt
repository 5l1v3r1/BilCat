Sinüzitin tedavi edilmediği takdirde, görme sorunu başta olmak üzere menenjit veya beyin zarı altında iltihaplanmaya neden olabileceği bildirildi.

Genellikle soğuk havalarda grip ve soğuk algınlığını takiben görülen sinüzitin çok ciddi komplikasyonlarının bulunduğu, tedavi edilmediği takdirde görme sorunu başta olmak üzere menenjit veya beyin zarı altında iltihaplanmaya neden olan sonuçlar doğurabileceği bildirildi.

Fırat Üniversitesi Tıp Fakültesi Kulak Burun Boğaz Anabilim Dalı Öğretim Üyesi Prof. Dr. İrfan Kaygusuz, yaptığı açıklamada, sinüzitin, burun etrafında bulunan ve sinüs adı verilen boşlukların iltihaplanması sonucu ortaya çıkan bir hastalık olduğunu söyledi.

Özellikle kış aylarında doktorların sıklıkla karşılaştıkları hasta grubunun sinüzit hastalarından oluştuğunu dile getiren Kaygusuz, sinüzitin belirti ve bulgularının 12 hafta içinde tamamen iyileşmesi durumunda akut sinüzit, 12 haftadan daha fazla devam ediyorsa kronik sinüzit olarak tanımlandığını bildirdi.

Çocuk Saçlarını Çekiyorsa
Sinüzitin çocuklarda genellikle bir üst solunum yolu enfeksiyonunu takiben ortaya çıktığını vurgulayan Prof. Dr. Kaygusuz, “Küçük çocukların baş ağrısına bağlı olabilecek davranışlar gösterebileceği unutulmamalıdır. Bunlar başını tutma, yanaklarını ovalama, başını duvarlara vurma, saçını çekme gibi davranışlardır&rsquo;&rsquo; dedi.

Sonuçları Çok Ağır Olabilir
Sinüzitin çok ciddi komplikasyonlarının bulunduğunu dile getiren Prof. Dr. İrfan Kaygusuz, şöyle devam etti:

“Göz, sinüslere yakınlığı sebebiyle sinüzit komplikasyonlarının en sık görüldüğü bölgedir. Bunlar tedavi edilmezse körlüğe kadar gidebilir.“

Korunmak İçin Ne Yapılmalı?
Sinüzitten korunmak için bazı önlemler alınması gerektiğini ifade eden Kaygusuz, şunları kaydetti:

“Bunlar özellikle soğuk havalarda başa bere takılması, ıslak saçla dışarı çıkılmaması, her banyodan sonra saçların mutlaka kurutulması ve hava akımına maruz kalınmamasıdır. 

Ayrıca mevsime göre elbiseler giyilmeli, soğuk havaya maruz kalınmamalı, grip veya soğuk algınlığı varsa bu mutlaka tedavi edilmelidir. 

Çünkü, sinüzitler genellikle grip ve soğuk algınlığını takiben görülmektedir. Özellikle kış aylarında vitamin yönünden zengin besinler tüketilmelidir.&rsquo;&rsquo;