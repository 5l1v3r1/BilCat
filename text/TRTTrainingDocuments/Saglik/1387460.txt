Erkeklerde görülen kellik türünün asıl nedeni keşfedildi. Çözümün yakın olduğu öne sürülüyor.

BBC Türkçe servisinin haberine göre, kel bölgelerde de saç var ancak görülemiyor.

Erkek kelliğinde asıl sorun saçsızlık değil, yeni çıkan saçlar.

&quot;Üretim sorunu&quot; nedeniyle, yeni çıkan saçlar, insan gözüyle görülemeyecek kadar küçük oluyor, böylece ortaya alışılmış kellik görüntüleri çıkıyor.

Araştırmayı yürüten Amerikalı uzmanlar, sorunun yeni saçı üreten kök hücrelerde olduğunu açıklıyor.

Kök Hücreler İçin Krem
Umulan ise, bu hücrelerin normal işleyişine döndürülmesiyle erkek kelliğinin tedavi edilebileceği.

Bunun, kafa derisine sürüldüğünde, kök hücrelerin normal saç üretmesini sağlayacak bir krem ile mümkün olabileceği düşünülüyor.

Pensilvanya Üniversitesi&rsquo;ndeki araştırmacılar, bu sonuca, saç ektiren erkeklerin kafasındaki saçlı ve saçsız bölgeleri karşılaştırarak ulaştı.

Bu karşılaştırmalar, kel bölgelerin de, saçlı bölgelerle aynı sayıda saç üreten kök hücre içerdiğini, ancak bu kök hücrelerin olgun olmadığını gösterdi.

Araştırmayı yürüten doktor George Cotsarelis, bu bulgunun önemini vurgulayarak, &quot;Kafa derisinin kel bölümlerinde aynı sayıda kök hücre olması, bize bu hücreleri yeniden canlandırabilme konusunda umut veriyor&quot; diyor.

Şimdiye kadar erkeklerde görülen kellik tipinin tam nedeni bilinmiyordu.

Ancak uzmanlar testesteron hormonun etkili olduğunu ve kelliğin kısmen ailevi olduğunu düşünüyor.