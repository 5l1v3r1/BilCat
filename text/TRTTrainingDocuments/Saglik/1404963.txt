33 yaşındaki Asistan Profesör Umut Özcan'ın, obeziteye karşı en etkili ilacı geliştirdiği iddia ediliyor.

Harvard Üniversitesi&rsquo;nde 10 kişilik ekibiyle kendi laboratuvarında şişmanlık ve tip 2 diyabetin moleküler ve genetik mekanizmaları üzerinde çalışan 33 yaşındaki Asistan Prof. Dr. Umut Özcan, şu ana kadar bilinen şişmanlık ilaçlarından daha güçlü bir etken madde bulduklarını ve fareler üzerindeki deneylerinin tamamlanmak üzere olduğunu belirtti. 

Özcan, leptin denilen bir hormon üzerinde yaptıkları önceki araştırmalarından yola çıkarak başladıkları ve devam eden ilaç çalışmaları hakkında da bilgi verdi. 

Özcan, “Şu ana kadar bilinen tüm şişmanlık ilaçlarından daha güçlü bir ilaç etken maddesi bulduk. Fareler üzerindeki çalışmaları tamamlanmak üzere olan etken madde ile morbid derecede obez farelerin normal kilolarına döndüğünü tespit ettik. Bu etken madde, leptin diye adlandırılan bir hormonun vücuttaki etkisini arttırarak hem yeme isteğini azaltıyor hem de vücutta enerji harcanmasını artıyor” dedi. 

Özcan, bu ilaç çalışmasında, etken maddenin, görünürde farelerde bir toksik etkisinin bulunmadığını, ama ilaç olarak insanların hizmetine sunulabilmesi için daha birçok çalışmanın yapılması gerektiğini ifade etti. 

Çalışma sonucunda, ilaç haline getirip insanlarda kullanabilmek için insanlarda özel kontrollü çalışmaların yapılması gerektiğini vurgulayan Özcan, bu çalışmaları yapabilmek için bilim adamları ile ilaç şirketi kurduklarını belirtti.