Kilo vermek için çare arayanlara beslenme alışkanlıklarını yazacakları bir günlük tutmaları önerildi.   

İtalyan La Stampa gazetesinde çıkan habere göre, ABD`nin Connecticut eyaletindeki Greenwich Hastanesinde görev yapan bir doktor, beslenme günlüğü tutmanın egzersiz yapmak gibi olduğunu söyledi.

Düzenli olarak günlük tutulması durumunda kişinin gün boyunca neler yediğinin ve ne kadar kalori aldığının bilincine varacağını kaydeden Doktor Mosunic, bunun da kilo vermeye yardımcı olacağını belirtti.

Bu yöntemin başarılı olması için gün içerisinde tüketilen her şeyin not edilmesi gerektiğine işaret eden doktor Mosunic, tutulan günlüğün başka biriyle paylaşılmasının da önemli olduğunu, böylece kişinin başkalarına ve özellikle de kendine karşı dürüst olup olmadığını anlayabileceğini ifade etti.