Acil servislerdeki veznelerde hastalara senet imzalatılıp, para tahsilâtı yapıldığını tespit eden Sağlık Bakanlığı harekete geçti. 

Sağlık Bakanlığı Müsteşarı Nihat Tosun, hastane acil servislerindeki veznelerin kaldırılarak, bu alanların hastaların kullanımına sunulması talimatını verdi.

Sağlık Bakanlığı Müsteşarı Nihat Tosun imzasıyla, &rsquo;Acil Servislerde Bulunan Veznelerin Kaldırılması&rsquo; konulu bir genelge yayımlandı. 

Genelgede, sosyal güvencesi olsun olmasın acil servislere müracaat edenlere ön şartsız tıbbi müdahalenin zorunlu olduğu belirtildi. 

Bakanlığa bağlı hastanelerin acil servislerinde veznelerin bulunduğu, bu vezneler vasıtasıyla para tahsilâtı yapıldığı, refakatçilerden refakat ücreti alındığı ve hastalara senet imzalatıldığının tespit edildiği aktarıldı.

Yataklı Sağlık Tesislerinde Acil Servis Hizmetlerinin Uygulama Usul ve Esasları Hakkında Tebliğ&rsquo;in ilgili hükümleri hatırlatılarak, &quot;Hasta veya hasta yakınlarına senet ya da bu anlama gelebilecek herhangi bir evrak imzalatılmayacaktır&quot; denildi.

Genelgede, hastane acil servislerinde bulunan veznelerin kaldırılması istendi. Bu alanların ihtiyaçlar doğrultusunda düzenlenerek hastaların kullanımına tahsis edileceği, vezne işlemleri için ayrıca personel görevlendirilmeyeceği belirtildi.

Refakatçi Ücreti Alınmayacak
Genelgede, hastaların kendisinden veya refakatçilerinden refakatçi ücreti talep edilmeyeceği kaydedildi. 

Sosyal güvencesi olan hastaların refakat ücretlerinin, tahakkuk ettirilecek faturalarda gösterileceği ifade edildi. 

Yanında refakatçi kalmasına gerek görülen ücretli hastaların refakat ücretlerinin, Sağlık Uygulama Tebliği (SUT) eki fiyat tarifelerinde belirtilen refakat ücreti üzerinden tahakkuk ettirilerek tedavi gideri olarak düzenlenen fatura bedeline dahil edileceği kaydedildi.