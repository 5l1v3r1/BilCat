İsrail, ABD ve Avrupa ülkelerine bölgedeki istikrarın muhafaza edilmesi amacıyla Mübarek’e yönelik eleştirilerinizi frenleyin çağrısı yaptı.

İsrail’in sol eğilimli Haaretz gazetesinin haberinde, İsrail’in, Mısır’da istikrarın korunmasının Batı ülkelerinin de çıkarına olduğu konusunda
müttefiklerini ikna etmeye çalıştığı vurgulandı.

Bu konudaki diplomatik çabaların, ABD ve Avrupa Birliği’nin Mübarek’in devrilmesine destek verdiği yolundaki açıklamaların ardından geldiğine dikkat
çekildi.

Üst düzey İsrailli yetkililere göre Dışişleri Bakanlığı, ABD, Kanada, Çin, Rusya ve bazı Avrupa ülkelerindeki elçiliklerine yazı göndererek,
büyükelçilerin bulundukları ülkelerde Mısır’ın istikrarının önemine vurgu yapmalarını istedi.

Haberde, İsrailli üst düzey yetkilinin şu açıklamalarına yer verildi:

&quot;Amerikalılar ve Avrupalılar kamuoyları tarafından bir oraya bir buraya çekildiklerinden gerçek çıkarlarını düşünemiyorlar. Mübarek’i eleştiriyor olsalar
dahi, dostlarına yalnız olmadıklarını hissettirmek zorundalar. Ürdün ile Suudi Arabistan, Batıdaki tepkileri izliyor, herkesin Mübarek’i nasıl terk ettiğini
görüyorlar. Bunun da çok ciddi sonuçları olacaktır.&quot;

Öte yandan gazetede, Ari Şavit imzasıyla yayımlanan yorumda, &quot;Obama’nın Mübarek’e ihanet ettiği&quot; vurgulandı.

&quot;Mübarek’le Birlikte, ABD’nin Gücü de Gidiyor&quot; başlıklı yorumda, Arap dünyasında tiranların sonunun geldiği belirtilerek, halkın artık acı çekmek, elit
kesimin de suskun kalmak istemediği; korkunun kaybolduğu; itaatin yok olduğu kaydedildi, ayaklanmalar için de &quot;özgürlük intifadası&quot; ifadesi kullanıldı.

Yazıda, &quot;ABD imparatorluğunun&quot; kötü olarak görülebileceği, ancak bu imparatorluğun son 60 yıldır dünyayı &quot;istikrar&quot; içinde tuttuğu, göreceli de olsa
sakin, barış ve refah içinde olmasını sağladığı ifade edildi.

Ancak ABD Başkanı Barack Obama’nın Amerikan imparatorluğuna zarar verdiği savunulan yazıda, &quot;Obama’nın Mübarek’e ihaneti, ABD’ye sadık kalan, istikrarı ve ılımlılığı cesaretlendiren ılımlı Mısır Cumhurbaşkanına sadece bir ihanet olmakla kalmıyor. Obama’nın Mübarek’e ihaneti, Üçüncü Dünya ülkelerinde, her stratejik müttefike de bir ihaneti sembolize ediyor. Asya, Afrika ve Güney Amerika boyunca, liderler şimdi Washington ile Kahire arasında neler olup bittiğine bakıyor.
Herkes mesajı kavrıyor: Amerika’nın sözünün bir değeri yoktur. Amerika’yla müttefikliğe güvenilmez&quot; ifadesi kullanıldı.

Bu anlayışın sonucu olarak Çin’e, Rusya’ya; İran, Türkiye ve Brezilya gibi bölgesel güçlere dönüş olacağı belirtilen yorumda, bu durumun ikinci bir
sonucu olarak da Amerika’nın caydırıcı gücünün kaybolacağı öne sürüldü.