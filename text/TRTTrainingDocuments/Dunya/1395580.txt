Yunanistan'da hükümetin sigara kullanımına izin verecek eğlence mekanlarından vergi alacağı bildiriliyor.


Haberlerde, hükümetin, özellikle müzikhol, diskotek ve bar gibi alkol tüketilen kapalı eğlence mekanlarında tütün kullanımına izin verilmesi konusunda incelemelerde bulunduğu ve koyulacak verginin işletmenin cirosuyla değil işyerinin metrekaresi ile orantılı olacağı belirtildi.

Söz konusu düzenlemeye dahil olmak isteyecek işletmelerin alacakları özel izinle birlikte ayda bir kez belirlenen vergiyi ödeyecekleri, vergi alımında işletmenin açık olduğu günler ile çalışma saatleri gibi konuların göz önünde bulundurulmayacağı kaydedildi.

Uygulamaya dahil olmasına rağmen vergi ödemeyen işletmelere ağır cezalar verileceğine dikkat çekildi.

Taverna, restoran, otel gibi yerlerdeyse sigara yasağının geçerliliğini koruyacağı belirtiliyor.