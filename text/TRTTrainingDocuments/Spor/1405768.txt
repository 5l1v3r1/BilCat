Beko Basketbol Ligi'nde Fenerbahçe Ülker, averajla önünde bulunduğu Banvit'i 83-70 yenerek, liderliğini sürdürdü.

Karşılıklı basketlerle başlayan karşılaşmada 3. dakika 6-6 berabere geçilirken, sert savunmasıyla rakibini engelleyen Banvit, Bora ve Yiğitcan&rsquo;ın basketleriyle 5. dakikada 11-6 öne geçti. Ancak konuk takım yaptığı hücumları istediği gibi değerlendiremeyince uzun oyuncularıyla pota altında etkili olan Fenerbahçe Ülker, 8. dakikada Jasikevicius&rsquo;un serbest atıştan kazandırdığı sayılarla 16-15 üstünlüğü ele geçirdi. Jasikevicius, Tomas ve Kinsey ile skor üretmeye devam eden sarı-lacivertli takım, ilk periyodu 25-17 önde geçti. 

İkinci periyoda iyi başlayan Fenerbahçe Ülker, baskılı mücadelesi sonunda Ömer, Preldzic ve Lavrinovic ile basketler bularak 16. dakikada farkı 13 sayıya (40-27) çıkardı. Banvit, Yiğitcan ve Şafak&rsquo;ın dışardan kaydettiği basketlerle farkı kapatmaya çalışırken, Preldzic ve Ömer ile etkili olmaya devam eden sarı-lacivertli takım, ilk yarıyı 50-37 önde tamamladı. 

İkinci yarıya da iyi başlayan Fenerbahçe Ülker, Kaya, Tomas ve Ömer&rsquo;in kaydettiği basketlerle 25. dakikada farkı 19 sayıya (61-42) kadar çıkardı. Yiğitcan&rsquo;ın basketiyle hareketlenen konuk takım, pota altında Golubovic ve Davis ile bulduğu 8-0&rsquo;lık seri ile 27. dakikada farkı 11 sayıya (61-50) indirdi. Ancak tekrar oyunun kontrolünü eline alan sarı-lacivertli takım, organize hücumlarla sayı üreterek, son çeyreğe de 67-53 üstün girdi. 

Son periyoda da etkili mücadelesini sürdüren Fenerbahçe Ülker, Kinsey&rsquo;in basketleriyle 35. dakikada 77-61 üstünlüğünü sürdürdü. Kalan sürede de kontrollü oynayarak yakaladığı farkı iyi kullanan sarı-lacivertli takım, karşılaşmayı 83-70 kazandı. 

Fenerbahçe Ülker, aldığı bu sonuçla ligde galibiyet serisini 4&rsquo;e çıkarırken, Banvit&rsquo;in de 7 maçlık galibiyet serisini sonlandırdı.

Fenerbahçe Ülker&rsquo;de : Ömer 14, Preldzic 12 ve Jasikevicius 10 sayıyla oynarken Banvit&rsquo;te Yiğitcan 16, Golubovic de 15 sayı attı.