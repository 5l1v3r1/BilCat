Bucaspor Teknik Direktörü Samet Aybaba Kasımpaşa maçındaki performanslarını devam ettirmeleri gerektiğini bildirdi.

Bucaspor Teknik Direktörü Samet Aybaba, Kasımpaşa karşısında aldıkları galibiyetin bir başlangıç olduğunu belirterek, bu performanslarını devam ettirmeleri gerektiğini bildirdi.

Samet Aybaba, maçın ardından düzenlenen basın toplantısında, oyuncularının mükemmel bir oyun ortaya koyduklarını belirterek, takımında oyunun başında bulunan gol nedeniyle inanılmaz bir rahatlığın yaşandığını söyledi.

Son 7-8 haftadır ligin en iyi takımlarından biri olmalarına rağmen bunu sonuca yansıtamadıklarını ifade eden Aybaba, &rsquo;&rsquo;Bu bir başlangıç, devam ettirmemiz lazım. Her maçı bir final olarak görüp yola devam edeceğiz. Bu stadın uğurlu olduğunu söylüyorlardı demek ki gerçekmiş. Umarım bundan sonra da kazanmaya devam ederiz&rsquo;&rsquo; diye konuştu.

Aybaba, basında çıkan alacaklarıyla ilgili kulübe ihtarname çektiğiyle ilgili haberlerin hatırlatılması üzerine, gülerek &rsquo;&rsquo;Eğer ihtarnameyi geri almasaydım, herhalde bugün burada olmazdım&rsquo;&rsquo; dedi.

Samet Aybaba, transferle ilgili soru üzerine, bir oyuncuyla ilgili çalışmalarının devam ettiğini kaydetti.

Maçta 2 gol ve bir gol pasına imza atan Musa Aydın da bu sezon kendi statlarında ilk kez sahaya çıktıklarına dikkati çekerek, maçta sergiledikleri oyunu Gençlerbirliği deplasmanında da gösterip galibiyet serisi yakalamak istediklerini dile getirdi.

Kasımpaşa Teknik Direktörü Fuat Çapa ise maçta aleyhlerine olabilecek her 
 şeyin başlarına geldiğini belirterek, şöyle konuştu:

&rsquo;&rsquo;Maçın başında rüzgarın karşısında oynadık ve hemen gol yedik. Bu tür maçlarda gol yedikten sonra maçı çevirmek çok zor. Rakip, duran topları çok etkili kullandı. Kupada aldığımız galibiyetlerden dolayı maça çok umutlu ve özgüvenli gelmiştik ama bu maç bizim için hayal kırıklığı oldu. İki taraf için de çok önemli maçtı ama şu an yapacağımız bir şey yok. En kısa sürede önümüzdeki kupa maçına konsantre olacağız. Bu maçtan gereken dersleri çıkarıp, aynı hataları yapmamaya çalışacağız.&rsquo;&rsquo;

Fuat Çapa, ligde kalma umutlarına ilişkin soruya, &rsquo;&rsquo;Bu takımın ligde kalması zor ama imkansız değil. Daha oynayacağımız 15 maç var. Ligde galibiyet aldıktan sonra gerisinin geleceğine inanıyorum&rsquo;&rsquo; yanıtını verdi. 

Forvet oyuncusu Gökhan Güleç de yedikleri gollerle demoralize olduklarını ifade ederek, ortaya koydukları futbolun, kendilerine yakışmadığını dile  getirdi.
   
Bu arada, maçın ardından soyunma odasına giren Bucaspor Kulübü Başkanı Şeref Üstündağ&rsquo;ın, 10 bin lira olan galibiyet primini 15 bin liraya çıkardığını söylediği öğrenildi.