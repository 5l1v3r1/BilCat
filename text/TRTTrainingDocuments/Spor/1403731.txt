Universiade 2011'in düzenleneceği tesisler, 5 buz sporları salonu, 3 kayak merkezi ile kayakla atlama tesisi, stadyum ve Oyunlar Köyü'nden oluşuyor.

27 Ocak - 6 Şubat tarihleri arasında Erzurum&rsquo;un ev sahipliğinde düzenlenecek Universiade Erzurum-2011 için yapılan tesisler, yaklaşık 600 milyon liraya mal oldu. 

Cumhuriyet tarihinin tek bir organizasyon için en büyük spor yatırımı olarak görülen tesisler, 2 bin seyirci kapasiteli buz pateni salonu, 500 seyirci kapasiteli buz pisti ve antrenman salonu, 3 bin seyirci kapasiteli buz hokeyi salonu, 500 seyirci kapasiteli buz hokeyi salonu, 1.000 seyirci kapasiteli curling salonu ile Konaklı Kayak Merkezi, Palandöken Kayak Merkezi, Kandilli Kayak Merkezi, Kiremitliktepe Kayakla Atlama Tesisi, Cemal Gürsel Stadyumu ve Oyunlar Köyü&rsquo;nden meydana geliyor.

Tesislerin özellikleri ana hatlarıyla şöyle:

2.000 Seyirci Kapasiteli Buz Pateni Salonu
Palandöken ilçesinde yer alan buz pisti, 7 bin metrekare alan üzerinde, 5.833 metrekare kapalı alana inşa edildi. 60x30 metre ölçülerinde çok amaçlı (basketbol, voleybol, hentbol vs.) kullanılma özelliğine sahip buz pateni sahası içerisinde 1.800 metrekare buz alanı, sauna, kondisyon, toplantı, basın toplantısı, ısınma, soyunma odaları ve VIP dinlenme salonu bulunuyor. Her odada telefon sistemi ve internet iletişim ağı yer alıyor. 

Tesiste 100 aracın park edilebileceği açık otopark, 25 engelli otoparkı ile seyirci, sporcu, VIP ve ambulans girişleri bulunuyor. 24 saat açık olan tesiste, 25 personel görev alıyor.

500 Seyirci Kapasiteli Buz Pisti ve Antrenman Salonu
Palandöken ilçesinde yer alan salon, 8.084,2 metrekare kapalı alana inşa edildi. 30x60 metre ölçülerinde olan çok amaçlı buz pisti salonunda 3 antrenman salonu, ısınma salonu, kondisyon salonu, 4 soyunma odası, 2 hakem odası, 2 antrenör soyunma odası, 4 kurutma odası, sporcular için sauna, ilk yardım odası, ofis ve büro, kafe ve fuaye alanları, VIP, loca ve seyir alanları ile basın seyir alanları yer alıyor. Odaların hepsinde telefon sistemi ve internet iletişim ağı bulunuyor.

Tesiste 162 araçlık otopark, 15 araçlık engelli otoparkı, ayrıca ambulans otoparkı, seyirci, sporcu, VIP ve ambulans girişleri yer alıyor. Tesiste 15 personel çalışıyor.


3.000 Seyirci Kapasiteli Buz Hokeyi Salonu
Cemal Gürsel Spor Kampüsü mevkisinde bulunan salon, 14.288,49 metrekare kapalı alana inşa edildi. Salonda FISU ve VIP locaları, basın ofisi ve toplantı salonları, idari personel için ofis ve bürolar, konferans salonu, 4 soyunma odası, 2&rsquo;şer hakem ve antrenör soyunma odaları, sporcu dinlenme odası ve büfesi, 4 kurutma odası, kondisyon salonu, sauna, masaj odası, sağlık ve doping kontrol odası, seyirci fuayeleri ve kafe bulunuyor. Odaların hepsinde telefon sistemi ve internet iletişim ağı yer alıyor.

Tesiste 484 aracın park edebileceği açık otopark, 20 engelli, 21 otobüs, 5&rsquo;er naklen yayın aracı ve ambulans otoparkı ile seyirci, sporcu, VIP, ambulans, zamboni (kar temizleme aracı), basın girişleri bulunuyor.


500 Seyirci Kapasiteli Buz Hokeyi Salonu
Cemal Gürsel Spor Kampüsü mevkiinde bulunan salon 13.390,7 metrekare kapalı alana inşa edildi. 60x30 metre ölçülerindeki çok amaçlı kullanım özelliğine sahip buz pateni salonu içerisinde sauna, 4 soyunma odası ve ısınma salonu bulunuyor. Odaların hepsinde telefon sistemi ve internet iletişim ağı yer alıyor.

Tesiste 484 araçlık bir açık otopark, 20 engelli, 21 otobüs, 5 naklen yayın aracı, 5 ambulans otoparkı ile seyirci, sporcu, VIP, ambulans, zamboni, basın girişleri bulunuyor. Tesiste, 10 personel görev yapıyor.


1.000 Seyirci Kapasiteli Curling Salonu
Mecidiye Mahallesi&rsquo;nde bulunan salon, 10.685,78 metrekare kapalı alana inşa edildi. 58x31 metre ölçülerinde çok amaçlı kullanım özelliğine sahip buz pisti, 5 kulvarlı curling oyun alanı, antrenman salonu, 4 soyunma odası, ilk yardım ve doping kontrol odası, 2 antrenör ve 2 hakem soyunma odası, VIP ve basın için dinlenme salonları, ofis ve bürolardan oluşuyor.

Tesiste 88 araçlık açık otopark, 9 engelli, 5 otobüs, 2 naklen yayın aracı otoparkı ile 3 otobüs cebi bulunuyor. Tesisin seyirci, sporcu, VIP, personel, zamboni girişleri bulunuyor.

Konaklı Kayak Merkezi
Şehir merkezine 17 kilometre uzaklıkta bulunan kayak merkezi, 460 hektar arazi üzerine kurulu. Kayak merkezinin içindeki 62 hektarlık pist, oyunlar zamanında suni karla kaplanacak. Saatte 8 bin kayakçıya hizmet verebilecek merkezde hizmet binası, kafeterya, bakım binası ile sporcu ve ziyaretçilerin günübirlik ihtiyaçlarını karşılamaya yönelik kayak kiralama, satış, gişe hizmetleri, yemekhane, dinlenme ve servis üniteleri bulunuyor. 

Merkez, Erkekler Süper Büyük Slalom Pisti, Erkekler Büyük Slalom Pisti, Erkekler Slalom Pisti, Bayanlar Süper Büyük Slalom Pisti, Bayanlar Büyük Slalom Pisti ve Bayanlar Slalom Pisti&rsquo;nden oluşuyor. Merkezde, 2.208 araç ve 12 otobüs için park alanı bulunuyor. Tesislerde 15 personel çalışıyor.

Palandöken Kayak Merkezi
Şehir merkezine 4 kilometre uzaklıkta 3.271 metre rakımda bulunan Palandöken Kayak Merkezi&rsquo;nde 5 telesiyej, 1 teleski, 2 baby lift, 1 gondol lift, kafe binası, bakım binası ve Gençlik ve Spor İl Müdürlüğü binası bulunuyor.

Merkezde, snowboard ve serbest stil kayak yarışları yapılacak.

Kandilli Kayak Merkezi
160 hektar arazi üzerine kurulan merkez, oyunlarda biatlon ve kayaklı koşu müsabakalarına hizmet verecek. Şehir merkezine 36 kilometre uzaklıktaki merkezde pistlerin uzunluğu 1.713 - 1.767 metre arasında değişiyor.

346 araçlık açık otoparkı bulunan merkezde yurt, hizmet, yarış idare ve bakım binaları ile kuzey disiplini deposu, kontrol binası ve biatlon deposu yer alıyor.

Kayaklı koşu tesisi, 2,5 kilometre, 3,75 kilometre ve 5 kilometre mavi ve kırmızı pist ile iki sprint pistine ilaveten kayaklı koşu stadyumu, yarışma sevk ve idare binası, her bir takım için wax kabinleri, kayak test alanı, ısınma alanı, seyirci alanı, VIP çadırı, medya ve park alanından oluşuyor. 

Biatlon pisti ise 2 kilometre, 2,5 kilometre, 3 kilometre, 3,3 kilometre ve 4 kilometre kayaklı koşu pistine ilaveten standart 30 elektronik hedef sisteminden meydana geliyor. Pistte ayrıca 150 metre ceza turu parkuru, start/finiş alanı ve bin 500 kişilik seyirci alanı bulunuyor.

Kiremitliktepe Kayakla Atlama Tesisi
Palandöken Kayak Merkezi&rsquo;nin kuzeyinde ve Oyunlar Köyü&rsquo;nün güneyinde bulunan tesis, Kiremitlik tepe mevkisinde yer alıyor. K125 ve K95 yarışmaları için 2 atlama kulesi ve 2 atlama rampası bulunan tesiste, 3 adet K65, K40 ve K20 antrenman rampaları da yer alıyor. Kuleler, sponsoru olan Türk Telekom&rsquo;un adını taşıyor. 

Oyunlar Köyü
Erzurum Atatürk Üniversitesi ve Kredi Yurtlar Kurumu Yerleşkesi içinde yer alan Oyunlar Köyü, kent merkezine 3 kilometre, havaalanına ise 11 kilometre mesafede yer alıyor. Oyunlar Köyü, karma, uluslararası ve konaklama alanı olmak üzere 3 ana bölümden oluşuyor.

Karma alanda, medya alanı, bowling ve bilardo salonları, eğlence merkezi, ulaşım terminal alanı, iki market, pastane, sinema, bankalar ve ATM&rsquo;ler yer alırken, uluslararası alanda akreditasyon merkezi, takım kaptanları ve delegasyon başkanları toplantı binasından oluşuyor. Konaklama alanı ise konaklama blokları, Oyunlar Köyü yönetim binası, alışveriş merkezi, yemekhane, bayrak alanı, spor salonu, depo ve wax odası ve silah deposundan meydana geliyor.

Cemal Gürsel Stadyumu

Gençlik ve Spor Kampüsü mevkisinde bulunan 20.000 seyirci kapasiteli Cemal Gürsel Stadyumu, 12.500 metrekarelik kapalı alana ve 110x75 metre çim sahaya sahip. Stadyumda basın ve enformasyon merkezinde uluslararası yayın merkezi ve ana basın merkezi ile basın akreditasyon merkezi, atletizm salonu ve kulüp odaları bulunuyor.