Fenerbahçe Kulübü Başkanı Aziz Yıldırım, Medical Park Antalyaspor maçında iki yönetim kurulu üyesine tepki gösterdiği haberlerini yalanladı. 

Aziz Yıldırım, sarı-lacivertli kulübün internet sitesi aracılığıyla yaptığı açıklamada özetle şunları kaydetti: 

&rsquo;&rsquo;Dün akşam deplasmanda Antalya ile oynadığımız karşılaşmada bir iki Antalyaspor taraftarı sürekli olarak yöneticilerimize ve takımımıza küfür ve hakaret etmişlerdir. Yöneticilerimiz Sayın İlhan Ekşioğlu ve Sayın Cihan Kamer birer spor adamı ahlakı ile davranmış ve aşırı derecede alkollü oldukları her hallerinden belli olan bu kişilere herhangi bir karşılık vermemişlerdir. Maçın sonunda aynı kişilerin VIP tribünündeki bazı taraftarlarımıza da küfür etmeleri nedeniyle bu kişiler ile taraftarlarımız arasında bir arbede yaşanmıştır. Ben de olay çıkaran bu şahıslara ve bunlara karşılık veren kişilere kavga etmemeleri yönünde tepki göstermişimdir. Ancak tepkim kesinlikle gazetelerde iddia edildiği üzere yöneticilerimiz Sayın Ekşioğlu ve Sayın Kamer&rsquo;e olmamıştır.&rsquo;&rsquo; 

Aziz Yıldırım, açıklamasının sonunda habere yer veren gazeteleri kınadı.