Bordo-Mavili futbolcu Colman, Antalya'da devam eden kampa katıldı. Ülkelerinden bugün de dönmeyen Jaja ve Alanzinho için yine noter tespiti yapıldı. 


Spor Toto Süper Lig&rsquo;in ilk yarısını lider bitiren Trabzonspor, ikinci yarı hazırlıklarını Antalya&rsquo;da sürdürüyor.

Bordo-mavili takım, Serik ilçesine bağlı Belek beldesindeki Gloria Oteli&rsquo;nin futbol sahasında bugün yaptığı antrenmanla ikinci yarı hazırlıklarına devam etti.

Teknik direktör Şenol Güneş gözetiminde yapılan antrenmana futbolcular hafif koşu ile başladı. Yağmurun aralıklarla etkili olduğu antrenmanda kondisyon hareketlerine ağırlık veren bordo-mavili futbolcular daha sonra dar alanda kısa pas çalışması yaptı.

Antrenmana ülkesinden dönen Colman da katıldı. Takım arkadaşlarıyla koşu yapan bordo-mavili futbolcu, daha sonra takımdan ayrıldı ve Selçuk İnan ile koşuya devam etti.

Ülkelerinden bugün de dönmeyen Jaja ve Alanzinho için antrenman sırasında noter tespiti yapılmasına devam edildi.