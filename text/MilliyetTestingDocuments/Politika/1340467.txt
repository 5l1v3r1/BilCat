<DOC>
<DOCNO> 1340467 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/fc23ed7/l/0l0smilliyet0n0btr0cbodrum0ebelediyelerinde0ebirlesme0ecatlagi0csiyaset0csondakika0c180b110b20a10a0c13156440cdefault0bhtm/story01.htm </URL>
<DATE> 2010/11/18 </DATE>
<TIME> 13:09:51.0 </TIME>
<AUTHOR>  </AUTHOR>
<HEADLINE>
bodrum belediyelerinde birle��me ��atla����
</HEADLINE>
<TEXT>YAZ aylarında nüfusu 1.5 milyonu aşan Bodrum'un sorunlarının aşılması konusunda, tek belediye çatısı altında toplanılması ya da 11 olan belediye sayısının 4'e indirilmesi düşünceleri, başkanları ters düşürdü. Bodrum Yarımadası Tanıtma Vakfı (BOYTAV) ve Bodrum Belediye Başkanı Mehmet Kocadon (DP) belediyelerin tek çatı altında toplanması ya da sayılarının 11'den 4'e indirilmesini savunurken; Bodrum Yarımadası Belediyeler Birliği ve Konacık Belediye Başkanı Mehmet Tosun, “Belediye sayısının azaltılması işi kolaylaştırmaz. Aksine yeni bir kaos ortamı yaratır” dedi.Bodrum'un nüfusunun artmasıyla gelişen sorunların çözümlenmesi için son 15 yılda, önce Turgutreis, Yalıkavak, Mumcular daha sonra da Bitez, Gündoğan, Yalı, Göltürkbükü, Gümüşlük, Ortakent- Yahşi ve Konacık belediyeleri kuruldu. Ancak bölgenin nüfusla artan yol, su, elektrik, altyapı, katı atık, ulaşım gibi sorunları tam anlamıyla çözülemedi.Ortakent-Yahşi Beldesi'nde iki dönem belediye başkanlığı yaptıktan sonra Bodrum Belediye Başkanı seçilen DP’li Mehmet Kocadon, belde belediyelerin çözmeye güçlerinin yetmediği sorunların altından kalkabilmek için büyükşehir statüsü kazanarak, gücü bir elde toplamanın yararlı olacağını savundu. Kocadon “Çare Bodrum'un büyükşehir belediyesi olmasıdır. 11 belediye yarımadada dağınık görüntü çiziyor. Küçük ölçekli belediyelerin birleştirilmesiyle ilgili olarak hükümet bazında bir çalışma başlatıldı. Bizden bununla ilgili belge ve bilgi istendi. Özellikle imar yönünden bütün belediyelerin tek bir çatı altında toplanmasında, gücün bir noktada birleştirilmesinde yarar var. Ya da belediye sayısının 4'e düşürülmesi gerektiğini düşünüyorum. 11 belediye yarımadada büyük bir dağınık görüntü çiziyor. Hükümetin bu konudaki çalışmalarını hızlandırarak bir an önce sonuçlandırılması yararlı olacak” diye konuştu.Yalıkavak Belediye Başkanı CHP'li Mustafa Saruhan, 11 belediyenin lokal sorunların üstesinden bir ölçüde geldiğini savunurken, “Evet mega sorunlar çözülemedi, kronik hale geldi. Ancak devlet yıllarca turizm bölgesinden aldığı milyarlarca doları bu sorunların giderilmesi için kullanabilirdi. Büyükşehir Belediyesi oluşturulması şart değil. Bodrum Yarımadası Belediyeler Birliği var. Bu çatı altında güçlerimizi birleştirmeyi başaramadık. Birleştirebilseydik bu mega sorunların üstesinden gelirdik. Küçük belediyeleri tek çatı altında toplamak, büyükşehir yarar getirecekse hayır demem. Ancak kısa sürede karar verilmeli” dedi.Bodrum Yarımadası Belediyeler Birliği ve Konacık Belediyesi’nin MHP’li Başkanı Mehmet Tosun ise belelediye kurulmasına referandum yapılarak karar verildiğini hatırlatarak, tek çatı altında toplanılmasına da yine referandum yapılarak karar verilmesi gerektiğini savundu. Belediye sayısının azaltılmasının işi kolaylaştırmayacağını iddia ederek şunları söyledi:“Belediye sayısının azaltılması işi kolaylaştırmaz. Aksine yeni bir kaos ortamı yaratır. Bodrum Yarımadası’ndaki belediye sayısı fazla olabilir. Ayrıca belediyelerin bir çatı altında birleşmesi de o kadar kolay değil. Karar verilmeden önce doğru araştırmalar, detaylı çalışmalar yapılmalı. Belediyelerin birleştirilmesinden yana değiliz. Yalnızca mega sorunların çözümü için ortak hareket edilebilir. Bu da belediyeler birliği çatısı altında gerçekleştirilebilir.”</TEXT>
</DOC>
