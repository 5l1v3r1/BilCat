<DOC>
<DOCNO> 1345697 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510889/s/ff624e5/l/0L0Smilliyet0N0Btr0Cyuzde0E780Eevet0Ediyor0Csiyaset0Chaberdetay0C250B110B20A10A0C13180A960Cdefault0Bhtm/story01.htm </URL>
<DATE> 2010/11/25 </DATE>
<TIME> 15:04:55.0 </TIME>
<AUTHOR>  </AUTHOR>
<HEADLINE>
Yüzde 78 ‘evet’ diyor
</HEADLINE>
<TEXT>EKONOMİ SERVİSİ
 İş Kadınları Derneği (TİKAD) tarafından MetroPOLL Stratejik ve Sosyal Araştırmalar Merkezi’ne yaptırılan bir anket çalışmasına katılanların yüzde 78’i üniversitelerde başörtüsünün serbest olmasını desteklediğini, yüzde 62’si ise çözümün yasal düzenlemede olduğunu düşündüğünü söyledi. Anketi yanıtlayan 3.052 kişi Türkiye’nin 7 coğrafi bölgesini temsilen 26 ilin merkez ve ilçelerinde yaşayan 17 ve üzeri yaş grubundan seçildi. Araştırmayla ilgili yapılan yazılı açıklamada, katılımcıların yüzde 70’i de üniversitelerde başörtüsü yasağının kalkmasının üniversitelerdeki başını örtmeyen kız öğrenciler üzerinde bir baskı oluşturmayacağı görüşünde.  
Anket sonuçlarına göre kamu kurumlarında uygulanan başörtüsü yasağının olmaması gerektiğini düşünenlerin oranı yüzde 69, bu uygulamayı doğru bulanların oranı ise yüzde 26.5 oldu. Başörtüsü takan katılımcıların yüzde 87.4’ü ise mevcut kıyafetleriyle devlet dairelerinde çalışmak istediklerini dile getirdi. 

‘Sakıncası yok’
Araştırmaya katılan başörtülü kadınların yüzde 90’ı erkek evladının veya kardeşinin başı açık birisiyle evlenmesinde, yüzde 98’i başı açık kadınlarla arkadaşlık yapmakta, yüzde 99’u da başı açık kadınlarla komşuluk ilişkileri kurmada herhangi bir sakınca görmediğini söyledi. 
Başı açık kadınların ise yüzde 84’ü erkek çocuklarının veya kardeşlerinin başörtülü bir kızla evlenmelerinde bir sakınca görmediğini, yüzde 97’si başörtülü bir kadınla rahatlıkla komşuluk ilişkisi kurabileceğini, yüzde 95’i arkadaşlık yapmakta sakınca görmediğini, yüzde 89’u başörtülü kadınlarla birlikte çalışmaktan rahatsızlık duymayacağını ifade etti. Araştırma grubunda Prof. Dr. Özer Sencar, Prof. Dr. İhsan Dağı, Dr. Sıtkı Yıldız, Dr. Vahap Coşkun yer aldı. TİKAD Başkanı Nilüfer Bulut, “Cumhuriyet kadınını hak ettiği noktaya taşımak istiyorsak, başörtüsünden dolayı asla ve asla kadınlarımızı eve hapsedip onları ötekileştirmeden toplumda ve iş hayatında varlık göstermelerini sağlamalıyız” diye konuştu.</TEXT>
</DOC>
