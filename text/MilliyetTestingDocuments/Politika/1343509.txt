<DOC>
<DOCNO> 1343509 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/fd16520/l/0l0smilliyet0n0btr0c0ebdp0echp0eittifakina0ebolgedeki0eteskilatlar0esicak0ebakiyor0e0csiyaset0csondakika0c20a0b110b20a10a0c13162760cdefault0bhtm/story01.htm </URL>
<DATE> 2010/11/21 </DATE>
<TIME> 03:34:10.0 </TIME>
<AUTHOR>  </AUTHOR>
<HEADLINE>
'bdp- chp ittifak��na b��lgedeki te��kilatlar s��cak bak��yor'
</HEADLINE>
<TEXT>CHP Genel Başkan Yardımcısı Mesut Değer, BDP ile ittifaka, bölgedeki teşkilatlarının sıcak baktığını söyledi. Değer, "Olması gereken dar bir ittifak değil, CHP’nin iktidara taşınmasıdır. Bu da seçim işbirliği, seçim ittifakı veya seçime birlikte girmek değil de, herkesin bir sorumluluk altına girerek CHP çatısı altına gelmesidir" diye konuştu.Değer, BDP ile ittifak ve Kürt sorununun çözümü konularında ANF’ye değerlendirmelerde bulundu. Bölgedeki il ve ilçe teşkilatlarının CHP-BDP ittifakına sıcak baktığını belirten Değer, "Bütün sol partilerin ve de diğer partilerin CHP çatısı altında bir araya gelerek siyaset yaparak iktidar olmaları lazım. Kürtleri, radikal ve muhafazakar ve sol partileri kucaklayarak, onların CHP içinde kendi kimlikleri ile ayrım yapmadan siyaset yapma olanağını sağlayarak önümüzdeki yıl yapılacak seçimlerde CHP’nin iktidara gelmesini sağlamak lazım" dedi.-"SEÇİM İTTİFAKI OLARAK ALGILANMAMALI"-BDP ile ittifakın ‘seçim ittifakı’ olarak algılanmaması gerektiğini de ifade eden Değer "Kendi programları ve düşünceleri ile gelip CHP altında siyaset yapmaları, bizim de CHP olarak bunların siyaset yapmalarına olanak sağlamamız lazım. Bu oluşumlar adayını gösterebilmeli, görüşünü, düşüncesini özgürce anlatabilmeli, savunabilmeli, seçim bölgesinde düşüncelerini kamuoyu ile paylaşabilmeli, kendi bölgesinde kendini ifade edebilmeli. Sorunlarını da TBMM’ye taşıyarak, bunları CHP iktidarı içinde çözmeli. Kürt sorunu da buna dahil" diye konuştu.-"MESUT DEĞER CHP’Yİ PKK ÇİZGİSİNE GETİRİYOR" ELEŞTİRİLERİNE YANIT-Değer kendisine yönelik "Mesut Değer CHP’yi PKK çizgisine getiriyor" eleştirilerine de yanıt verdi. Değer, "Biz Türkiye’nin bütünlüğü ve Türkiye’yi geleceğe taşıyacak bir projeden bahsediyoruz. En önemli sorun da Türk-Kürt kardeşlerimizin her iki toplumda da bir arada yaşama olanağının sağlanması gerekir. Bir arada yaşama koşullarını yaratmadığımız zaman önümüzdeki süreçte çok daha büyük sorunlar yaşayabiliriz. İşte şimdiden görüyoruz ve yaşıyoruz. Bir arada yaşamayı öğrenmemiz lazım" dedi.-"CHP’NİN KÜRT RAPORU DİYARBAKIR’DA AÇIKLANACAK"-Kürt sorununun çözümü konusunda CHP’nin kurduğu bir komisyon olduğunu bu komisyonun çalışmalarını sürdürdüğünü ifade eden Değer, raporun 2011 seçimlerinden önce Kılıçdaroğlu tarafından Diyarbakır’da açıklanacağını bildirdi. Değer şöyle konuştu:"Hazırlanan Kürt raporu konusunda ayrıntıları vermem mümkün değil. Ama tamamlandığı zaman zaten kamuoyu ile paylaşılacak. Genel Başkanımız bu konudaki görüşlerini belirtmiş. Bir genel affın çıkmasından yana olduğunu belirtmiş. Kimliğin tanınması konusunda görüşleri belli. Kimlik şereftir, kimlik namustur, kimlik kişinin onurudur. Onun için kimlik üzerine, kültürel haklar üzerine, ekonomik haklar üzerine, Kuzey Irak ile ilişkiler üzerine, Suriye, Iran üzerine, yurtdışında yaşayan Kürtler üzerine inceleme ve çalışmalarımız var. Rapor bittiğinde genel başkanımız bu raporun detaylarını gelip Diyarbakır’da açıklayacak."-"PKK VE KÜRT SORUNU BİRBİRİNDEN AYRI"-PKK ve Kürt sorununun birbirinden ayrı konular olduğunu ancak iç içe geçtiğini ifade eden Değer, "İç içe geçtiği için PKK sorununu çözerken, Kürt sorununu da çözmeniz lazım. Bunun sadece askeri değil, siyasal boyutu var, sosyal boyutu, ekonomik boyutu var, kültürel haklar yönünden boyutu var ve en önemlisi de Türkiye boyutu var" dedi.-"İMRALI KATKI SUNACAKSA DEĞERLENDİRİLMELİ"-BDP’nin ‘muhatap sadece İmralı’dır" yaklaşımı içinde olduğunu belirten Mesut Değer, "Benim şahsi görüşüm, Kürt sorununu çözümü konusunda İmralı katkı sunacaksa değerlendirilmelidir, katkı sunmayacaksa değerlendirilmeyebilir. Kürt sorununun çözümü konusunda bunu ayrı olarak ele almak lazım. Örgütün silahsızlandırılması konusunda da değerlendirmek lazım İmralı’yı. Şimdi bölgede siyasi görüşü ne olursa olsun Kürtler kendi kimliğini ifade edebilmeli, kendi kimlikleri ile onlara yaşama şansı verilmeli. Bu sorunun çözüm yeri meclistir. Tüm görüşleri temsil eden siyasi partiler bunu meclis çatısı altında tartışarak çözmeli" diye konuştu.</TEXT>
</DOC>
