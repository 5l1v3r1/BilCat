<DOC>
<DOCNO> 1340473 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fc2c78e/l/0l0smilliyet0n0btr0caykut0ekocaman0eernst0ededi0cspor0csondakika0c180b110b20a10a0c13156460cdefault0bhtm/story01.htm </URL>
<DATE> 2010/11/18 </DATE>
<TIME> 13:13:00.0 </TIME>
<AUTHOR>  </AUTHOR>
<HEADLINE>
aykut kocaman 'ernst' dedi
</HEADLINE>
<TEXT>Aykut Kocaman 8 puanlık farka rağmen şampiyonluğa inanıyor ancak bunun için de transferin şart olduğunu vurguluyor... Bunun için de Sarı-Lacivertliler, defansif bir ön libero için kolları sıvamış durumda.Kocaman, iyi bir ön libero bulmaları durumunda şampiyonluğa ulaşacaklarını ifade ediyor. Hedefi ise Beşiktaşlı Fabian Ernst ya da Sarı-Lacivertli takımda forma giydiği dönemdeki formuyla Aurelio tipinde bir oyuncu bulmak. Genç teknik adam devre arasında yapılacak iyi bir ön liberonun kendilerini şampiyonluğa taşıyacağından emin. Fenerbahçe’nin teknik patronu 2008-09 sezonun devre arasında Beşiktaş’ın yaptığı Ernst transferini örnek gösterirsek, “Biz de devre arasında bu tip bir oyuncuyu kadromuza katabilirsek, şampiyonluğun en güçlü adayı oluruz” ifadelerini kullanıyor. Devre arası transfer döneminde Schalke’den transfer edilen Alman futbolcu Siyah-Beyazlı takımın tüm maçlarında forma giymiş ve üstün performansı ile takımını Süper Lig ve Türkiye Kupası’nda şampiyonluğa taşımıştı.TEK EKSİĞİ ÖN LİBERO Fenerbahçe’nin yumuşak karnı ön libero. Aykut Kocaman hemen hemen her bölgede Türkiye liginin en iyi oyuncularına sahip. Her mevkide 2 ya da 3 alternatifi bulunuyor. Ancak sadece ön libero pozisyonunda alternatifi yok. Bu yüzden de takımın Cristian’a mahkum olmasını istemiyor.AURELİO’NUN BOŞLUĞU HÂLÂ DOLMADI 2008 yılında Sarı-Lacivertli yönetimle ücret konusunda anlaşamayınca soluğu İspanya’nın Real Betis takımında alan Mehmet Aurelio’nun ardından yönetim milyonlarca Euro harcadı ancak bir türlü aradığını bulamadı. Fenerbahçe’de Maldonado, Josico ve Cristian denendi ancak bu 3 futbolcu da Aurelio’nun gölgesinde kaldı. Sarı-Lacivertli kulüp milyonlarca Euro harcadığı bu bölge için şu anda yine büyük bir miktar bütçeyi devre arası transfer döneminde ayırmış durumda. (haberturk)</TEXT>
</DOC>
