<DOC>
<DOCNO> 1341268 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fc75ded/l/0l0smilliyet0n0btr0cbayram0ehediyesi0e860e720cspor0chaberdetay0c190b110b20a10a0c13158490cdefault0bhtm/story01.htm </URL>
<DATE> 2010/11/19 </DATE>
<TIME> 03:11:51.0 </TIME>
<AUTHOR>  </AUTHOR>
<HEADLINE>
bayram hediyesi 86-72
</HEADLINE>
<TEXT>ÜMİT AVCITHY Euroleague D Grubu’ndaki 5. maçında Rusya’nın CSKA Moskova takımını İstanbul’da konuk eden Efes Pilsen, 86-72’lik skorla 3. galibiyetini elde etti.  Efes Pilsen mücadeleye hızlı başlayıp, 6-0 öne geçmeyi başardı. İlk sayılarını Vorontsevich ile bulup skoru 8-2 yapan CSKA karşısında Rakocevic ve Wisnewski’nin basketleriyle temsilcimiz ilk çeyreği 26-16 üstün bitirdi. İkinci çeyrekte Rakocevic ile skor bulmayı sürdüren temsilcimiz, 9-0’lık seri ile 35-16 öne geçti. Ancak CSKA da 9-0’lık seri ile cevap verdi ve farkı 10 sayıya indirdi. Ancak Efes ilk yarıyı da 48-35 galip bitirmeyi başardı. İkinci yarıya Rakocevic’in basketleriyle başlayan lacivert-beyazlılar, boyalı alan savunmasında aksayınca konuk ekip farkı azaltmayı başardı ve 3. çeyrekte farkı 3 sayıya kadar indirdi: 63-60.CSKA, son periyota Sokolov ve Holden’ın basketleriyle başlayıp öne geçti. Ancak temsilcimiz, Vujcic’in sakatlanarak kenara gelmesi sonucu oyuna giren Roberts ile 7 sayı birden bulunca tekrar farkı açmaya başladı. Kerem Tunçeri ile tempoyu çok iyi kontrol eden ve günün yıldızlarından Sinan’ın smacıyla farkı 14 sayıya çıkaran Efes, salondan 86-72 galip ayrıldı ve 5. maçında 3. galibiyetini aldı. Sinan Erdem’de şov gecesi Efes Pilsen ile CSKA Moskova arasında oynanan THY Euroleague mücadelesi öncesinde CEZA mini bir konser verdi.Sinan Erdem Spor Salonu’nda maçtan 1 saat önce sahaya çıkan CEZA’yı, lacivert-beyazlı oyuncular da takip etti. CEZA konseri sırasında salonun önemli bir kısmı boş kalırken, karşılaşmanın saati yaklaştıkta seyirci sayısında önemli bir artış yaşandı. Efes Pilsen’in kritik mücadelesinde yaklaşık 10 bine yakın basketbolsever tribünlere akın ederken, karşılaşma öncesinde kendilerine dağıtılan Efes Pilsen bayraklarıyla, salonda güzel görüntüler yaşanmasını sağladı. Euroleague tarafından haftanın maçı olarak seçilen mücadeledeki şovlar, molalarda ve devre arasında da devam etti. Molalarda Efes Kızları, devre arasında ise Karizma Şov yaptıkları gösteriler ile tribünleri coşturdu.</TEXT>
</DOC>
