<DOC>
<DOCNO> 1340026 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fbe7d90/l/0l0smilliyet0n0btr0chiddink0ebegendi0cspor0chaberdetay0c180b110b20a10a0c13155550cdefault0bhtm/story01.htm </URL>
<DATE> 2010/11/18 </DATE>
<TIME> 05:02:58.0 </TIME>
<AUTHOR>  </AUTHOR>
<HEADLINE>
hiddink be��endi
</HEADLINE>
<TEXT>Geniş çaplı bir değişim sürecine giren A Milli Takımımız’ın, Dünya İkincisi Hollanda karşısında ortaya koyduğu performans, Teknik Direktör Guus Hiddink’in yüzünü güldürdü. Tecrübeli hoca maçtan sonra yaptığı açıklamada, Hollanda önünde özellikle yeni oyuncuların durumlarını görmek için iyi bir fırsat bulduklarını söyledi. Takıma çağırdığı yeni isimlerle sadece 1-2 kez antrenman yapma şansı bulduklarını belirten Hiddink, “1-0 kaybetmemize rağmen oyuncularımın performansından hem ofans hem defans anlamında memnunum. Yediğimiz gol bir anlık konsantrasyon hatasından meydana geldi. Hollanda da kendisine sunulan bu ikramı geri çevirmedi. Ancak yine de bir direnç ortaya koyduk. Sanıyorum Hollanda bizim bu direncimize şaşırmıştır” ifadelerini kullandı.Deneyimli teknik adam, ay-yıldızlı ekibin, Euro 2012 finallerine katılma şansının çok azaldığı yorumlarına katılmadığını da dile getirdi. Hiddink, “Almanya çok güçlü bir takım, ama şansımız devam ediyor. Şansımızın azaldığı algısı yanlış. Birçok oyuncumuz bu maçta forma giymedi. Mart ayına kadar iyi bir takım oluşturacağız” ifadelerini kullandı. Değişime destekMilli Takım Teknik Direktörü Guus Hiddink’in, Azerbaycan yenilgisinden sonra kadroda yaptığı değişime Futbol Federasyonu Başkanı Mahmut Özgener de destek verdi. Rotasyonun tamamen teknik bir konu olduğuna dikkat çeken Özgener, “Hocamızla zaman zaman bu konuları görüşüyoruz. Kendisi değişime gideceğini dile getirmişti. Bizim bu noktada Hiddink’e destek vermemiz ve saygı duymamızdan doğal bir şey olamaz” dedi. Buruk’tan savunmaMilli Takım idari koordinatörlüğüne getirilen Okan Buruk, eleştirileri şaşkınlıkla karşıladığını söyledi. Buruk, “Yeni görevimle ilgili eleştirilere üzüldüğümü ve de kırıldığımı söyleyebilirim. Tabii ki benim de hedefim teknik adam olmak. Bunu gerçekleştirmek için burada olmak zorundayım. Bilgi ve birikimim var, bunların üzerine daha neler koyabilirim, onların hesapları içindeyim” diye konuştu. Meşale ayıbıMaça çok büyük ilgi gösteren Türk taraftarlar, Amsterdam Arena Stadı’nda çoğunluğu oluşturdu. Katıldıkları bütün turnuvalarda turuncu renkli kıyafetleriyle büyük ilgi çeken Hollandalı taraftarlara tribünde sayısal üstünlük sağlayan gurbetçiler, ay-yıldızlı oyunculara karşılaşma boyunca destek verdi. Türk taraftarlar, karşılaşma öncesi ısınmak için sahaya çıkan milli oyunculara büyük sevgi gösterisinde bulunurken, Hollanda Milli Takımı’nı ıslıkladılar. Tribünlerde renkli görüntüler oluşturan gurbetçilerin her iki yarıda oyun alanına attıkları meşaleler ise sıkıntıya yol açtı. Macar hakem ikinci yarıda iki kez oyunu durdurmak zorunda kalırken, Hamit Altıntop taraftarları uyardı. UEFA, Futbol Federasyonu’na meşaleler yüzünden para cezası kesecek.</TEXT>
</DOC>
