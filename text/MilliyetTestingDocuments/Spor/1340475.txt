<DOC>
<DOCNO> 1340475 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fc22b4f/l/0l0smilliyet0n0btr0cserdar0egalatasaray0ea0egidiyor0emu0e0cspor0csondakika0c180b110b20a10a0c13156390cdefault0bhtm/story01.htm </URL>
<DATE> 2010/11/18 </DATE>
<TIME> 13:13:02.0 </TIME>
<AUTHOR>  </AUTHOR>
<HEADLINE>
serdar galatasaray'a gidiyor mu?
</HEADLINE>
<TEXT>Gençlerbirliği’nin başarılı kalecisi Serdar Kulbilge, devre arası transferde Galatasaray Kulübü ile adının anılmasını "onur verici" olarak nitelendirdi.Tecrübeli file bekçisi Serdar, AA muhabirine çeşitli konularda görüşlerini açıkladı. Sezon sonunda sözleşmesinin biteceğini belirten tecrübeli file bekçisi, "Böyle bir camiada, transfer söylentilerinin olması benim için onur ve gurur verici bir olay. İlk önceki hedefim takımımın iyi bir yerde sezonu bitirmesi. Yönetimin vereceği bir karar. Benim ve kulübüm açısından inşallah iyi olur. Her futbolcunun hedefi vardır. Futbolcunun bir hedefi olmazsa bazı şeyleri başaramaz. Sadece olduğu yerde sayar. Devre arasında olursa kulübümüzün vereceği bir karardır. Bu karara ben saygı duyarım. Tabii ki sıcak bakarım" diye konuştu.-DOLL HAKKINDAKİ GÖRÜŞLERİ- Görevden alınan Alman teknik direktör Thomas Doll’un ayrılmasını kimsenin istemediğini dile getiren Serdar, "Sporcuların teknik direktörü gönderme amacıyla bir şeyler yapacağına inanmıyorum" dedi.Sezon başında çok fazla sakat verdiklerini hatırlatan Serdar, şöyle devam etti: "Hocamız kadro kurmakta zorlandı. Şu anda da sakat oyuncularımız bulunuyor. Doll’un ayrılması bizler için ne iyi oldu ne de kötü oldu. Sonuçta bizler bu kulübün oyuncusuyuz. Bu kulübü ayakta tutmak zorundayız. Onun için mücadelemizi sonuna kadar sürdüreceğiz. Geçen seneki Doll ile bu seneki Doll arasında bir fark yoktu. Çalışmalarımız aynıydı. İyi bir toparlanma süreci yaşıyoruz. Son 4 maçta ileriye dönük iyi sinyaller verdik. Siz formayı antrenmanda, sahada alıyorsunuz. Hak edene forma veriliyor zaten."-"GENÇLERBİRLİĞİ DE BÜYÜK BİR KULÜP"-Serdar Kulbilge, küçük-büyük takım ayrımı yapmadığını dile getirerek, Gençlerbirliği’nin de büyük bir kulüp olduğunu söyledi.Başkent ekibinde ikinci sezonunu geçirdiğini ifade eden Serdar, "Ben 3 sene Fenerbahçe’de oynadım. Şampiyonluklar yaşadık, Süper Kupa kazandık. Sonuçta meslek yaşantımız devam ediyor. Bu işten ekmek paramızı kazanıyoruz. Hayat mücadelesini devam ettirebilmemiz için işinize dört elle sarılmamız gerekiyor.Senelerdir disiplinli bir şekilde çalışmalarımı sürdürüyorum. Küçük-büyük takım ayırt etmiyorum. Sonuçta Gençlerbirliği de köklü bir camia. Senelerdir Süper Lig’de olan bir takım" değerlendirmesini yaptı.Çalışmayı sevdiğini ve devamlı ileriyi düşündüğünü vurgulayan Serdar, "Daha iyi olabilmek için her zaman daha çok çalışıyorum. Bu sene dahi iyi olmak zorundayım. Bu sene önümde hedefler var. Bu hedefler doğrultusunda ilerlemem için benim de çok çalışmam gerekiyor. Benim iyi olmam yetmiyor. Sonuçta bir ekibiz.Ekip oyunu oynuyoruz. Çalışmamın meyvelerini sahada topluyorum" dedi.-MİLLİ TAKIMIN GRUPTAN ÇIKACAĞINA İNANIYOR- Gençlerbirliği’nin başarılı kalecisi Serdar, (A) Milli Takım’ın son iki maçta kötü sonuçlar almasına karşın gruptan çıkacağına inandığını kaydetti.Serdar, şöyle devam etti: "Milli takımın Almanya ve Azerbaycan maçlarında aldığı sonuçlar üzücü.Bu gruptan çıkacağımızı umut ediyorum. Dünya ve Avrupa üçüncüsü olan o arkadaşlarımızdı. Türk halkı olarak onlara çok büyük destek vermemiz gerekiyor.Türk oyuncusu her zorluğun üstesinden gelecek karakter ve yetenekte diye düşünüyorum. Bu gruptan en kötü ihtimalle ikinci olarak çıkacağımıza inanıyorum." Milli takımın başında şu anda Guus Hiddink’in bulunduğu ve herkesin de ona saygı göstermek zorunda olduğunu ifade eden Serdar, "Hiddink konusunda kararı federasyonumuz aldı ve herkesin buna saygı göstermesi gerekiyor. Sonuçta kendini ispatlamış, kariyeri olan bir hoca" diye konuştu.-ŞAMPİYONLUKTA FAVORİSİ YOK- Serdar Kulbilge, bu sezon ilginç bir lig yaşandığını ve her takımın, her takımı yenebilecek güçte olduğunu belirterek, "Bu nedenle de şampiyonlukta bir favori gösteremiyorum" dedi.Süper Lig’de sadece oyuncu kalitesi açısından fark bulunduğu ifade eden Serdar, sözlerini şöyle tamamladı: "Oyun açısından farklılıklar yok. Her takım birbirini yenebiliyor.Manisaspor ilk önce Trabzonspor’u, daha sonra da Beşiktaş’ı yeniyor. Biz Manisaspor’u yeniyoruz. Çon enteresan bir lig yaşıyoruz. Trabzonspor iyi bir ivme yakaladı. Diğer Anadolu takımlarından da ileride şampiyon çıkacağına inanıyorum.Bursaspor geçen sene gösterdiği başarıyı bu sene de devam ettiriyor. Bunların gösterdiği mücadele diğer Anadolu takımlarına etki yapıyor, güç veriyor. 12.hafta geride kaldı ama bu dereden daha çok sular akar. Şampiyonluk yolunda şu favoridir, bu favoridir demek yersiz olur. Çünkü lig uzun bir maraton.Trabzonspor lider. 34. hafta sonunda şampiyon belli oluyor. Benim bir favorim yok." </TEXT>
</DOC>
