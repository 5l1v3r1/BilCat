<DOC>
<DOCNO> 1343134 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/fd064f2/l/0l0smilliyet0n0btr0c0eilk0ehata0eson0ehatan0eolur0e0cturkiye0csondakika0c20a0b110b20a10a0c13162110cdefault0bhtm/story01.htm </URL>
<DATE> 2010/11/20 </DATE>
<TIME> 11:09:07.0 </TIME>
<AUTHOR>  </AUTHOR>
<HEADLINE>
'ilk hata son hatan olur'
</HEADLINE>
<TEXT>Terör örgütlerinin halk üzerinde baskı ve korku oluşturmak, devlet güçlerini zarara uğratmak adına kullandığı bombalara hayatlarını tehlikeye atarak müdahale eden bomba imha uzmanları, "ilk hata, son hatan olur" sloganıyla hareket ediyor. erken, Adana’da "hafızaları canlı tutmak" için bomba prototiplerinden hazırlanan sergi oluşturuldu.AA muhabirinin edindiği bilgiye göre, terör örgütleri yıllarca, kendi propagandalarını yayabilmek, ülkelere baskı kurarak isteklerini kabul ettirebilmek adına yurt dışında olduğu gibi Türkiye’de de bombalı eylemler gerçekleştirdi.Bu bombalama olayları giderek halkın ve güvenlik kuvvetlerinin canına ve malına büyük zararlar verdiği gibi, önemli bir moral faktörü olarak devletin istikrarı ve itibarını da zedeleyici aşamaya ulaştı.Tüm dünyada olduğu gibi Türkiye içinde önemli tehdit haline gelen bombalı saldırılara karşı 1979’da, adı sonra Bomba İmha Şube Müdürlüğü olarak değiştirilecek Patlayıcı Maddeler Şube Müdürlüğü kuruldu.Bugün, teknolojiyi en iyi şekilde kullanan Türk bomba imha uzmanları İstanbul, Ankara, İzmir, Adana ve Antalya’da şube müdürlükleri, diğer illerde de büro amirlikleri altında hizmet veriyor.Her gün onlarca hatta yüzlerce şüpheli pakete müdahale edip, bunlardan bir çoğu basına yansımadan bombaları etkisiz hale getirmeyi başaran Türk bomba uzmanlarının, dünya çapında da 3. sırada yer aldığı vurgulanıyor.Bombalara müdahale ederken hayatlarını tehlikeye atan, bomba imha uzmanları, en önemli unsur olan kontrollü ve dikkatli davranmayı "ilk hata, son hatan olur" sloganıyla özdeşleştiriyor.Adana Bomba İmha Şube Müdürlüğü, hafızaları canlı tutabilmek, personeli eğitmek ve bilgileri tazelemek adına bugüne kadar gerçekleşmiş terörist saldırılar ve suikastlarda kullanılan bombaların prototiplerinden sergi oluşturdu.-"ZORLA YAPILACAK İŞ DEĞİL"- Şube Müdürü Sinan Gökler, AA muhabirine yaptığı açıklamada, her işin kendine göre riskleri bulunduğunu, bomba imhada ise bu riskin daha yüksek olduğunu vurguladı.Gökler, yaşadıkları risk karşısında, bomba imha uzmanlığının gönülle bağlılık gerektirdiğini söyledi.Ankara’nın Gölbaşı ilçesinde 1 ay teorik, 2 ay arazide uygulamalı olmak üzere 3 ay eğitimden geçtiklerini belirten Gökler, şunları kaydetti: "Bomba imha uzmanlığında gönüllük birinci şart. Birisinin zorla yapabileceği bir iş değil. Çünkü, çok çeşitli riskleri var. 35 kiloluk koruyucu kıyafetler kullandığınızda bile yaralanma, uzuv kaybetme veya ölme riskleriyle karşı karşıyasınız. Ama, biz milletimizin birliği, devletimizin varlığı için bu işi severek yapıyoruz. Sadece sizin de gönüllü olmanız yeterli değil, ailenizi arayıp bu riskler, görevin tehlikeleri onlara anlatılıyor. Eğer onlardan biri bile böyle bir işi yapmamızı kabul etmezse, uzman olamıyoruz. Ayrıca, her personel eğitim sürecinde ciddi psikoteknik testlerden geçiriliyor."-KIŞLALI, ÜÇOK VE MUMCU SUİKASTLARI- Gökler, bomba imha uzmanlarında en önemli unsurun kontrollü davranmak, paniğe kapılmadan ve dalgınlık yapmadan olaya müdahale etmek olduğun vurguladı.Bu konuda personeli uyarmak ve bugüne kadar ne tür patlayıcılarla karşılaşıldığını hatırlatmak açısından şube içerisinde bir sergi alanı oluşturduklarını belirten Gökler, "Burada birebir patlayıcı düzeneklerinini yanı sıra bomba yapımında kullanılan patlayıcı malzemeleri de sergiliyoruz" dedi.Gökler, sergide çeşitli örgütlerin kullandığı patlayıcıların yanı sıra Ahmet Taner Kışlalı, Bahriye Üçok ve Uğur Mumcu suikastları ile geçen eylül ayında polise atmak isterken eylemcinin elinde patlayan bombanın prototiplerini de sergilediklerini belirtti.Kentte 11’i uzman 18 personelle görev yaptıklarını ifade eden Gökler, bomba imhada kullanılmak üzere 2 adet robot, hareketli ve sabit jammer ile bomba yaklaşma kalkanlarının bulunduğunu bildirdi.-BOMBADAN ÖRGÜTÜ TAHMİN- Gökler, 1979 yılında olay sonrası delilleri toplama bakımından bütün bilgileri kapsayan bir Milli Bomba Bilgi Merkezi (MBBM) oluşturulduğunu anımsattı.Sinan Gökler, dünya çapında uzmanlaşan ve 20’ye yakın ülkede eğitimler veren Türk bomba imha uzmanlarının, patlayıcının cinsinden, kullanılan pil, lehim makinesi, yapıştırıcı silikon veya kablodan bile saldırıyı hangi terör örgütünün gerçekleştirdiği ya da planladığını tahmin edebildiğini belirtti.Olay yerindeki parçaları toplayarak en ufak detaylarıyla MBBM’ye aktardıklarını belirten Gökler, buradan çıkan terör örgütüyle ilgili sonuçların, diğer birimlerin yaptığı çalışmalar sonucu kesinleşen örgüt adıyla yüzde 85 oranında uyuştuğunu sözlerine ekledi.</TEXT>
</DOC>
