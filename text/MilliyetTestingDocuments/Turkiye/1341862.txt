<DOC>
<DOCNO> 1341862 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/fca34b9/l/0l0smilliyet0n0btr0cmucize0ebebek0cturkiye0csondakika0c190b110b20a10a0c13159280cdefault0bhtm/story01.htm </URL>
<DATE> 2010/11/19 </DATE>
<TIME> 13:09:01.0 </TIME>
<AUTHOR>  </AUTHOR>
<HEADLINE>
mucize bebek
</HEADLINE>
<TEXT>MERSİN’de yolcu minibüsüne çarpan babasının yönetimindeki motosiklette annesinin kucağından fırlayıp, asfaltta yaklaşık 10 metre sürüklenen 3 aylık bebek, mucize eseri kazadan burnu kanamadan kurtuldu. Kazada annenin sol kolu kırıldı, baba beyin travması geçirdi.41 yaşındaki Bekir Tarım, eşi 39 yaşındaki Elif ve 3 aylık oğlu Yiğit ile birlikte motosikletle akrabalarını bayram gezmesine giderken, şehir içi yolcu taşıyan Berkan Günbatan yönetimindeki 33 M 0590 plakalı minibüsle çarpıştı. Kazada Bekir ve Elif Tarım çifti yere düşerken, annesinin kucağından fırlayan Yiğit bebek, çevredekilerin şaşkın bakışları arasında asfalt zeminde yaklaşık 10 metre sürüklendi. Yaralı çift olay yerinde acılar içinde kıvranırken, çevreden koşanlar kundağa sarılı durumdaki Yiğit bebeğin yardımına koştu. Çağrılan ambulansla Mersin Devlet Hastanesi’ne götürülen anne ve baba tedavi altına alınırken, kazayı bir çizik bile almadan atlatan Yiğit bebek, Mersin Üniversitesi Tıp Fakültesi’nde yapılan kontrollerinin ardından yakınlarına teslim edildi. Anne Elif Tarım’ın sol kolunun kırıldığı, baba Bekir Tarım’ın ise beyin travması geçirdiği belirtildi.Polis kazayla ilgili soruşturmayı sürdürüyor.</TEXT>
</DOC>
