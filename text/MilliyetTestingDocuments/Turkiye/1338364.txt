<DOC>
<DOCNO> 1338364 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/fb1dace/l/0l0smilliyet0n0btr0ckaderin0ecilvesi0cturkiye0csondakika0c160b110b20a10a0c13150a920cdefault0bhtm/story01.htm </URL>
<DATE> 2010/11/17 </DATE>
<TIME> 03:32:19.0 </TIME>
<AUTHOR>  </AUTHOR>
<HEADLINE>
kaderin cilvesi
</HEADLINE>
<TEXT> İZMİR'de beyin cerrahisinin kurucusu olan, ‘hocaların hocası’ lakaplı Ege Üniversitesi Tıp Fakültesi emekli öğretim üyesi Prof. Dr. Erdem Tunçbay, geçirdiği beyin kanaması sonucu 80 yaşında vefat etti. Prof. Dr. Tunçbay, 22 Kasım Pazartesi günü, yıllarca çalıştığı kliniğinde, ardından Tıp Fakültesi'nde düzenlenen törenlerin ardından son yolculuğuna uğurlanacak.Ege Üniversitesi Hastanesi bayrama acı haberle girdi. 7 Kasım Pazar günü saat 17.30 sıralarında evinde televizyon seyrederken beyin kanaması geçiren Prof. Dr. Tunçbay, hemen kurucusu olduğu Ege Üniversitesi Hastanesi Beyin Cerrahisi Kliniği'ne kaldırıldı. Prof. Dr. Tunçbay, öğrencilerinden Prof. Dr. Yusuf Erşahin tarafından ameliyata alındı. Prof. Dr. Tunçbay, ammeliyatın ardından Anestezi Yoğun Bakım Kliniği'ne yatırıldı. Nöroloji Profesörü eşi Türe Tunçbay ile birlikte yıllarca doktor, uzman yetiştiren Prof. Dr. Tunçbay için meslektaşları seferber oldu, ancak hocaların hocası, bu sabah saat 03.30 sıralarında yaşama veda etti. Prof. Dr. Erşahin, kanamanın tansiyona bağlı olmadığını, damarsal bozukluktan kaynaklanabileceğini belirtirken, “Kanama beyin boşluklarına açılmış, ağır bir vakaydı. Hepimizin hocasıydı, çok üzüntülüyüz” dedi.Yıllarca yaptığı beyin ameliyatlarıyla hayatlar kurtaran Prof. Dr. Tunçbay, kaderin bir cilvesi beyin kanamasından yaşama veda ederken, cenazesinin önümüzdeki Pazartesi günü toprağa verileceği bildirildi. Prof. Dr. Tunçbay için 22 Kasım Pazartesi günü önce Beyin Cerrahisi Kliniği'nde tören düzenlenecek. Ardından Prof. Dr. Muhittin Erel Amfisi'nde Tıp Fakültesi'nin düzenleyeceği tören gerçekleştirilecek. 2 çocuk 3 torun sahibi Tunçbay, aynı gün öğlende Alsancak Hocazade Camii'nde kılınacak cenaze namazından sonra Foça'da toprağa verilecek.</TEXT>
</DOC>
