<DOC>
<DOCNO> 1344321 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/fd74368/l/0l0smilliyet0n0btr0ckalbini0eomuzuna0easip0egeziyor0cturkiye0csondakika0c210b110b20a10a0c1316570a0cdefault0bhtm/story01.htm </URL>
<DATE> 2010/11/21 </DATE>
<TIME> 13:08:49.0 </TIME>
<AUTHOR>  </AUTHOR>
<HEADLINE>
kalbini omuzuna as��p geziyor
</HEADLINE>
<TEXT>37 yaşındaki makine teknisyeni Ümit Köksal, geçen yıl doktorlarına göre ‘ölmesine 3 gün kala’ vücuduna takılan ‘yapay kalp cihazı’yla yaşama döndü. İstanbul’da yapay kalp operasyonu geçiren ilk hasta unvanını aldı. 1 yıldır göbeğinin üzerinde portakal büyüklüğündeki bu suni kalple yaşıyor. Her türlü fizyolojik ihtiyacını bu kalbiyle görüyor. Nereye giderse gitsin, kalbini tıpkı tekerlekli bir pazar arabası gibi peşinden çekiyor. Alışveriş merkezine gittiğinde 8 kiloluk kalp cihazını yanında görenler “bomba taşıdığını” sanıp polise ihbar bile ediyor. Ama o tüm yaşadıklarının bir gün kendisine yapılacak “kalp nakliyle” son bulacağına inanıyor.Piyasa değeri 600 bin TL olan Alman malı “Berlin Heart” modeli teknoloji harikası kalp destek makinesini Türkiye’de kullanan iki kişiden biri olan Köksal, bir kalbin gördüğü işlevlerin hepsini yapan bu makineyle yaşamın sırrını anlattı.Haydarpaşa Teknik Lisesi mezunu olan Ümit Köksal, önceleri Sanayi Sitesi’nde makine teknisyeni olarak çalışıyordu. Aynı zamanda da vücut geliştirme sporuyla “profesyonel” olarak ilgileniyordu. Makine teknisyenliği mesleği demirle ilgili olduğu için “ağır” sayılabilecek bir işti. Farkında olmadan kalbini çok zorlayan Köksal, iki yıl önce ciğerleri ağrıdığı için doktora gitti. Ancak doktorlar yaşı genç olduğu için kalbinden şüphelenmeyip “grip” dedi. Ama 1 ayda iyileşmeyince, doktorlar bu kez “son evre kalp yetmezliği” teşhisi koydu. Yapılan ilaç tedavisinden sonuç alınmayınca, Köksal için geriye tek bir alternatif kaldı; kalp nakli! Arkadaşları arasında hayata bağlılığıyla tanınan bir karakter olan Ümit Köksal, 10 yıl önce yine kalp yetmezliğinden kaybettiği abisi gibi genç yaşta hayata veda etmek istemiyordu. Aksine 10 yaşındaki oğlu ve eşi için uzun yıllar yaşamak istiyordu. Türkiye’de acil kalp bekleyen 2’nci sıradaki hastaydı. Ancak o ümidini kaybetmediği halde, doktorlar bir türlü aranan kalbi bulamadı. Sonunda yaşamla ölüm arasındaki o sayılı dakikalarda “hayati” bir karar verildi. Şu anda Florance Nightingale Hastanesi’nde görev yapan Prof. Dr. Süha Küçükaksu tarafından yapılan 8 saatlik bir operasyonla Köksal’a “Berlin Heart” (Berlin Kalbi) adı verilen yapay kalp pompası cihazı takıldı.Cihazı çekerek günde 1 kilometre yol yürüyorÜmit Köksal, 8 kilo ağırlığındaki yapay kalp cihazını bazen askısıyla omzuna alıyor, bazen de tekerlekli arabasına koyup peşinden çekerek istediği yere gidiyor: “Bu makine aslında hanımlarımızın pazara giderken kullandığı çekçek arabasından farksız. Tıpkı pazar arabası gibi tekerlekleri var. Bu yüzden çekerken ağır gelmiyor. Günde aşağı yukarı 1 kilometre yol yürüyorum. Çünkü kalp nakli yapılana kadar kendimi bir sporcu gibi hazırlamak zorundayım. Kaslarımın erimemesi lazım. Çünkü ameliyatta narkoz alıyorsunuz, yoğun bakımda uzun süre kaldığınız zaman, kalkıp yürümekte zorlanabiliyorsunuz. Normal bir kalp ameliyatı için bile bu durum geçerli. Düşünün ki, benimkisi çok daha büyük, zor ve komplike bir ameliyat...” (VATAN)</TEXT>
</DOC>
