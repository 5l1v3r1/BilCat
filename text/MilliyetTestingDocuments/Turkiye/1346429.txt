<DOC>
<DOCNO> 1346429 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/ffc12aa/l/0l0smilliyet0n0btr0cyasli0ekadinin0eistedigi0emezarliga0edefnedilmesine0emahalleli0eengeli0cturkiye0csondakika0c250b110b20a10a0c13184330cdefault0bhtm/story01.htm </URL>
<DATE> 2010/11/25 </DATE>
<TIME> 17:12:32.0 </TIME>
<AUTHOR>  </AUTHOR>
<HEADLINE>
ya��l�� kad��n��n istedi��i mezarl����a defnedilmesine mahalleli engeli
</HEADLINE>
<TEXT>ZONGULDAK'ta, sağlığında, oğlu, annesi ve babasının da mezarının bulunduğu daha önce oturduğu Çatalağzı Beldesi'ndeki mezarlığa defnedilmeyi isteyen 72 yaşındaki Mehdiye Görmüş, tedavi gördüğü hastanede hayatını kaybetti. Ancak mahalle sakinleri, mahallelerinde oturmadığı ve mezarlıkta yer olmadığı gerekçesiyle Görmüş'ün cenazesinin defnedilmesine izin vermedi. Bunun üzerine Görmüş’ün cenazesi, Zonguldak'ın İncivez Mahallesi'ndeki mezarlıkta toprağa verildi.İl merkezindeki İhsaniye Mahallesi'nde oturan 3 çocuk annesi Mehdiye Görmüş, böbrek, tansiyon ve şeker hastalıkları nedeniyle bir süredir tedavi gördüğü Zonguldak Atatürk Devlet Hastanesi'nde önceki gün yaşamını yitirdi. Yakınları, sağlığında, 19 yıl önce 29 yaşındayken bıçaklanarak öldürülen oğlu Bülent ile annesi ve babasının da aralarında yer aldığı 11 yakınının mezarının bulunduğu daha önce oturdukları Çatalağzı Beldesi'ndeki Doğancılar Mahallesi'nin mezarlığına defnedilmek istediğini söyleyen Mehdiye Görmüş'ün vasiyetini yerine getirmek istedi.Dün mezar yeri kazmak içi mezarlığa giden Görmüş'ün yakınlarına, Doğancılar Mahallesi Muhtarı Ferit Ergen ve 100 kadar mahalle sakini izin vermedi. Mahalle sakinleri, iddiaya göre mezarlıkta yer olmadığı ve yaşlı kadının kendi mahallelerinde oturmadığı gerekçesiyle Mehdiye Görmüş'ün mezarlığa defnedilmesine izin vermedi.Bunun üzerine Mehdiye Görmüş'ün cenazesi, Zonguldak Belediye Başkan Vekili Kemal Cangöz'ün de katılımıyla bugün öğle namazının ardından kılınan cenaze namazından sonra oturduğu İncivez Mahallesi Mezarlığı’nda toprağa verildi.Görmüş'ün damadı emekli maden mühendisi 57 yaşındaki Hasan Yıldırım, kayınvalidesi ve ailesinin uzun yıllar Çatalağzı Beldesi'nde oturduğunu, 11 yakınının cenazesinin buradaki mezarlıkta olduğunu belirterek, “Kayınvalidem, özellikle oğlunun mezarının yanında toprağa verilmek istemişti. Sağlığında bize vasiyeti buydu. Bu onun en doğal hakkıydı. Ama mahalleli bu hakkı ihlal etti. Mezar yeri kazmak istedik. Bize karşı çıktılar. ‘Siz yabancısınız, dışarıdan geliyorsunuz’ dediler. Orada 100- 150 kişi toplanmış, mezarlığa sokmadılar. Böyle birşey beklemezdim. Bizim orada yerimiz var. Vicdanen çok rahatsızım” dedi.Doğancılar Mahallesi Muhtarı Ferit Ergen ise mezarlığın kendi mahallelerine ait olduğunu belirterek, “Burası belediyenin tahsis ettiği bir yer değil. Ayrıca mezarlıkta boş yer yok. Kurban Bayramı’ndan sonra 3 kişi öldü. Mezar yeri olarak açılan yerlerden iskelet çıktı. Biz de mahalle sakinlerinin kararı doğrultusunda, bundan böyle mezarlığa Doğancılar Mahallesi’nden olmayan insanları defnettirmeyeceğiz” diye konuştu.</TEXT>
</DOC>
