<DOC>
<DOCNO> 1338349 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/fb4ee66/l/0l0smilliyet0n0btr0ckomutanlardan0eanlamli0eziyaret0cturkiye0csondakika0c160b110b20a10a0c13152490cdefault0bhtm/story01.htm </URL>
<DATE> 2010/11/17 </DATE>
<TIME> 03:30:46.0 </TIME>
<AUTHOR>  </AUTHOR>
<HEADLINE>
komutanlardan anlaml�� ziyaret
</HEADLINE>
<TEXT>KARADENİZ Bölge Komutanı Tuğamiral Ali Sadi Ünsal, vatani görevini yaptığı Yavuz Gemisi ile 19 Kasım 1938’de İzmit’e götürülen Atatürk’ün naaşının başında nöbet tutan 94 yaşındaki Şaban Kalmaz’ı evinde ziyaret ederek bayramını kutladı. Kalmaz’ın, ilerlemiş yaşına rağmen Atatürk’ün naaşının gemi ile nakledildiği günü tüm ayrıntılarıyla anlatması Tuğamiral Ünsal’ı duygulandırdı.Tuğamiral Ali Sadi Ünsal, eşi Filiz Ünsal, Kıdemli Albay Ergün Balaban ve eşi Figen Balaban ile birlikte Zonguldak’ın Ereğli İlçesi’ne bağlı Ormanlı Beldesi’nde yaşayan Şaban Kalmaz’ı ziyaret etti. 7 çocuk, 24 torun sahibi Şaban Kalmaz, komutanları, çocukları ve torunlarıyla kapıda karşıladı. Tuğamiral Ali Sadi Ünsal ve Albay Ergün Balaban’ın elini öpüp bayramını kutladıkları Şaban Kalmaz, 1938-1942 yılları arasında vatani görevini yaptığı Yavuz Savaş Kruvazörü ile Atatürk’ün naaşının İstanbul’dan İzmit’e götürüldüğü günü anlattı. 3 aylık acemi eğitimini tamamladıktan sonra Yavuz Gemisi’nde 4’üncü bölükte topçu çavuşu olarak görev yaptığını söyleyen Şaban Kalmaz, 19 Kasım 1938 gününü şöyle anlattı:“Atatürk’ün tabutunun başında nöbet tutması için her bölükten birer kişi olmak üzere belirlenen 12 askerden biriydim. İzmit’e kadar Atatürk’ün tabutunun başında nöbet tuttuk. Bu sırada askeri bando marşlar çalıyor, diğer askeri gemiler de bizi takip ediyordu. Atatürk, Yavuz Savaş Kruvazörü ile ilgili, ‘Yavuz’a ayağım sağlığımda değil, ölümümde bassın’ demiş. O büyük insanın naaşı başında nöbet tutmaktan onur ve gurur duydum.”Kalmaz’ın ilerlemiş yaşına rağmen zaman zaman gözleri dalıp o günü detaylarıyla anlatmasına duygulanan Tuğamiral Ünsal, “Şu anda karşımızda yaşayan bir tarih var. Bu zamanlarda bu değerlerimize sahip çıkmalıyız” dedi. Kalmaz, sohbet sırasında sorularıyla da komutanları güldürdü. Tuğamiral Ünsal ve Albay Balaban’a rütbelerini soran Kalmaz, 4 yıl askerlik yaptığını belirterek, “Şimdi de askerlik 4 yıl mı yapılıyor?” diye sordu. Bu soru karşısında gülümseyen komutanlar, Kalmaz’ın elini öperek evden ayrıldı.</TEXT>
</DOC>
