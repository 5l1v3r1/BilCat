<DOC>
<DOCNO> 1345343 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510887/s/ff96c29/l/0L0Smilliyet0N0Btr0Cesnaftan0Euzun0Ebayram0Etatili0Etepkisi0Cekonomi0Csondakika0C250B110B20A10A0C13183130Cdefault0Bhtm/story01.htm </URL>
<DATE> 2010/11/25 </DATE>
<TIME> 15:00:33.0 </TIME>
<AUTHOR>  </AUTHOR>
<HEADLINE>
Esnaftan uzun bayram tatili tepkisi
</HEADLINE>
<TEXT>Küçük ve Orta Büyüklükteki İşletmeler Derneği (KOBİDER) Başkanı Nurettin Özgenç, son yıllarda bayramların adeta seyahat ve tatil günleri olarak anılmaya başlandığını belirterek, "9 günlük tatiller sadece turizmcilere yarıyor. Bu durum esnafı çok fazla rahatsız ediyor" dedi.

Özgenç, AA muhabirine yaptığı açıklamada, geçmişte mali ve siyasi krizlerden dolayı çok sıkıntılı günler geçiren esnafın beklenilen alışverişin gerçekleşmesi için bayram veya özel günleri adeta iple çektiğini söyledi.

Ancak son yıllarda bayram tatillerinin uzatılması nedeniyle şehirlerin boşaldığını belirten Özgenç, uzun bayram tatilini fırsat bilenlerin tatil beldelerine ya da memleketlerine gittiklerini, bayramların adeta seyahat ve tatil günleri olarak anılmaya başlandığını ifade etti.

"9 günlük tatiller sadece turizmcilere yarıyor. Bu durum esnafı çok fazla rahatsız ediyor" diyen Özgenç, şöyle konuştu: "Uzun bayram tatillerinde vatandaşlar adeta turizm beldelerine gitmeleri için teşvik ediliyor. Bu bayramın ruhuna aykırıdır. Halkımız arasında bayram kültürü yok edilmektedir. Bayram denildiğinde önce büyükler, eş-dost, akraba ve kabirler ziyaret edilir, akrabalar arasında sohbet ve kaynaşma sağlanırdı fakat şimdi uzun bayram tatilleriyle milli gelenek ve hasletlerimizin değiştiğini söyleyebiliriz. Artık bayram denilince birlik ve beraberliğin pekiştiği günler değil, tatil ve evden uzaklaşmak akla gelmeye başlamıştır."
Özgenç, halkın büyük çoğunluğunun tatil için farklı yörelere gitmeleri nedeniyle büyükşehirlerin adeta terk edilmiş şehirlere dönüştüğünü ifade ederek, "Esnaf dükkanını açtı ancak cadde ve sokaklarda vatandaş olmamasından dolayı beklenilen alışveriş olmayınca masraf yapmamak için kapatmak zorunda kaldı" diye konuştu.

Uzun süreli tatile sadece turizm ve seyahat firmalarının sevindiğini, diğer tüm esnaf grubunun ise üzüldüğünü anlatan Özgenç, şunları kaydetti: "Sadece AVM’ler havalimanları, otobüs terminalleri, tren garları doluydu. Bayramda iş olur umuduyla dükkanına yeni mal alan esnaf bunları satamadığı ve ödemelerini de yapamadığı için hayal kırıklığına uğruyor. Esnaf da herkes gibi büyümenin, gelişmenin, daha çok kazanmanın, daha iyi yaşamanın hesabını yapıyor ama aldığı malı satamayınca kara kara düşünüyor. Böyle olunca esnaf çikolata tadında bir bayram yapamıyor."
-PAZARTESİ SENDROMUNU TETİKLİYOR- 
Bu kadar uzun tatillerin dünyanın hiçbir ülkesinde görülmediğini iddia eden Özgenç, şöyle devam etti: "Bu tatiller iş performansını bozuyor. Pazartesi sendromunu da tetikliyor etkisini artırıyor. ’nin ekonomik çarkları sırf turizmle dönmüyor. Ülkemizin önemli dinamikleri olan esnaf, sanatkar ve ’ler bu hususta sayısal açıdan bakıldığında daha önemlidirler. Turizmimizin kalkınabilmesi için izlenecek yol, yabancı turistleri ülkemize çekmenin yollarını aramaktır.

Ülkemizde lüzumsuz tatil yapılması önlenmelidir. Bu durum, önümüzdeki yıllarda hızlı bir şekilde çözüme kavuşturulması gereken bir sorun olarak ele alınmalıdır. İdarecilerimiz hafta sonlarını bayram tatilleri ile birleştirerek uzattığında, yerleşik düzendeki insanlarımızı tatile gitmeye teşvik ediyorlar.

Oysa bizim ülkemizin kalkınabilmek ve gelişebilmek için daha fazla tatile değil, daha fazla çalışmaya ihtiyacı vardır."</TEXT>
</DOC>
