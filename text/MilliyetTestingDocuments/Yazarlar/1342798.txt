<DOC>
<DOCNO> 1342798 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fcf1cfb/l/0l0smilliyet0n0btr0cinternete0egoc0eederken0e0cresat0ekutucular0cege0cyazardetay0c20a0b110b20a10a0c13161250cdefault0bhtm/story01.htm </URL>
<DATE> 2010/11/20 </DATE>
<TIME> 03:22:29.0 </TIME>
<AUTHOR>  </AUTHOR>
<HEADLINE>
internete g���� ederken...
</HEADLINE>
<TEXT>ÖZELLİKLE sanayici dostlarla sohbetlerimizde reel ekonomi sanal ekonomi tartışmaları sık sık gündeme gelir. Sanal, ekonominin finansal piyasalar ayağını işaret eder. Reelden kasıt geleneksel sanayi üretimidir. Genelde de reel ekonomi temsilcileri sanal tarafa şüpheyle bakar. Hatta bazı sanayici dostlar finansal piyasaları sorunun kendisi olarak bile görür. Finansal araçlar olmasa piyasada o kadar talep olmayacağını, dolayısıyla o kadar üretim yapamayacaklarını kabul etse bile sanallığı pek içine sindiremez. Tabii bugünün iş dünyasında reel sanal iç içe girmiş durumda. Ayrım o kadar net değil. En reel şirketler bile bir şekilde finansal piyasalarda faal. Öyle olmak durumundalar. Artık şirketlerin finansman ihtiyacını karşılamaktan, geleceğe dönük risklerini azaltmaya kadar pek çok finansal araç var. Bunların takibi ve yerinde kullanımı önem arz ediyor. Finansal fırsatlar bazen şirketin esas faaliyet karının kat be kat üzerinde getiri sağlayabiliyor. Ya da tam tersi, riskler çok büyük zararlara yol açabiliyor. Yalnız şunu söylemek gerek, son zamanlarda reel ekonomileri tehdit etmeye başlayan sanal bir gölge var. Ama bu sanal gölge finansal piyasa kaynaklı değil, dijital ekonomi kaynaklı. İddia şu: İnternet teknolojileri sayesinde gelişen dijital ekonomi somut ekonomik hareketliliği azaltıyor ve reel ekonomiyi tehdit ediyor. Buna “toplu göç durgunluğu” diyor kimileri. Toplu göç internete. Durgunluksa her şeyin sanallaşmasından kaynaklanıyor, kaynaklanacak. Her şey internet üzerinden işleyince, alışveriş, eğlence, kültürel faaliyet, sosyalleşme vs dijital ortamda hallediliyor. Bu da reel tüketimi azaltıcı etki yapıp ekonomik aktiviteyi azaltıyor. Bu eğilimin ekonomik durgunluğa etkisi, katkısı olabilir deniyor. Bunun da en tipik örneği kitaplar. Bu yıl Amazon’un sattığı e -kitap ve kâğıt kitap sayısı eşitlendi. Tabii kitap elektronik ortamda satın alınınca kâğıt tüketimi olmuyor. Matbaaya gerek kalmıyor. Kitapçılar boşa çıkıyor. Bir yığın dükkân boşalıyor. Eninde sonunda gazetelerin de elektronik ortama kayacağını düşünürsek benzer bir süreç orada da geçerli. Gazete basanlara da, dağıtanlara da ihtiyaç kalmayacak. İnternete göç arttıkça benzer süreçler yaşamın pek çok başka alanında da yaşanabilir. İnsanlar evlerinde bilgisayar karşısında daha çok vakit geçirdikçe, daha az dışarı çıktıkça bu davranış biçiminin sosyal ve ekonomik etkileri olacaktır. Sanal dünya bir anlamda reeli yeniden şekillendirecek. Bizim pek felsefi başörtüsü tartışmaları arasında pek ilgi çekmese de dışarıda “Ne olacak bu dijital dünyanın hali?” diye kafa patlatanlar, yazanlar, çizenler, ileriyi öngörmeye çalışanlar var işte. Bizim için erken falan demesin hiç kimse. Bu ülkede internet abone sayısı 8 milyonu geçti. Kullanıcı sayısı her ay 90 bin kişi artıyor. 9 -16 yaş grubu çocukların yüzde 47’si sosyal paylaşım sitesi kullanıyor. Nüfusu genç Türkiye’nin 2010 sonundaki görüntüsü bu. 2015’te resim çok daha şaşırtıcı olacak. Türkiye dünya sıralamalarına bile girecek. Bugün küresel sosyal ağ devi Facebook’un 500 milyon kullanıcısı var. Ülke olsa dünyanın üçüncü büyük ülkesi olacaktı. Twittter kullanıcı sayısı 100 milyonu aştı. İnternette kayıtlı blog sayısı 150 milyonu buldu. Youtube’un her gün iki milyar ziyaretçisi var. 2001 yılında ilk Ipod çıktığında iki buçuk yılda 3 milyon sattı, Kindle’ın 3 milyon satması 2 yıl aldı. 3 milyon Ipad 80 günde satıldı.3 milyon Iphone ise üç haftada satıldı. Teknoloji yaşadığımız iklimi, alışkanlılarımızı, ekonomik eğilimleri baş döndürücü bir hızla değiştiriyor. Bu yeni ortama eninde sonunda ayak uydurmak durumunda kalacağa benzeriz. Yeni ürünler, yeni fırsatlar, yeni teknikler, yeni isimler... Hazır olan yol alır. Yeni ekonomiden çok yeni bir başarı haberi size: Hem de İzmir’den! PROMER BİLGİSAYAR İMALAT VE YAZILIM HİZMETLERİ SANAYİ VE TİCARET LİMİTED ŞİRKETİ, Deloitte Türkiye’nin 2009 yılı “Türkiye’nin en hızlı büyüyen 50 teknoloji şirketi” sıralamasında birinci  oldu. Son beş yılda yüzde 5000’e yakın büyüdüğü için. Bilginize.</TEXT>
</DOC>
