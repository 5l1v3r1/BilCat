<DOC>
<DOCNO> 1340089 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fbebe42/l/0l0smilliyet0n0btr0cvergisini0eduzgun0eodeyen0eodullendirilsin0cselim0etursen0cege0cyazardetay0c180b110b20a10a0c13154670cdefault0bhtm/story01.htm </URL>
<DATE> 2010/11/18 </DATE>
<TIME> 05:11:06.0 </TIME>
<AUTHOR>  </AUTHOR>
<HEADLINE>
vergisini d��zg��n ��deyen ��d��llendirilsin
</HEADLINE>
<TEXT>HÜKÜMETİN bayram hediyesi olarak sunduğu kamu borçlarının affı sevincin yanında öfke de yarattı. İzmir, vergi kaçağının en düşük olduğu kentlerden biri. Kayıtdışı ekonominin pek çok kente  göre daha az olmasının İzmir’in rekabet gücünü azaltıp gelişme hızını olumsuz etkilediği düşünülür. Genellikle vergilerini düzgün ödeyen İzmir iş dünyasının maliyetleri vergi kaçıranlara göre çok daha yüksek olduğundan, pazar payları yıllardır içten içe kemirildi. O nedenle vergi affı gündeme geldiğinde Ege Bölgesi Sanayi Odası haklı olarak “Vergisini düzgün ödeyenler de mükafatlandırılsın” çağrısı yaptı. Sanayi Odası çok haklı. Bugüne kadar vergisini, trafik cezasını, sigorta primini düzgün ödeyenlerin hepsi de kendini aldatılmış, enayi yerine konmuş hissediyor. Devlete olan   güvenin yeniden sağlanması, vatandaşlarını aldatılmışlık duygusundan kurtulabilmesi  için hükümetin mutlaka bir  şeyler yapması gerekiyor. EBSO’nun önerisi geçmiş yıllarda vergilerini düzenli ödeyenlerin vergi oranlarının düşürülmesi şeklindeydi. Bunun için son 3 yılda düzenli vergi ödeyenler için 3 puan, son 10 yılda düzenli vergi ödeyenler için 4 puan, 10 yıldan daha uzun süreli düzenli vergi ödeyenler için 5 puan vergi indirimi uygulanması istenmişti. Benzer uygulama diğer kamu borçlarını düzgün ödeyenler için de yapılabilir.  Aslında mali  affa karşı çıkmak da fazla mümkün değil. Geçmişteki hükümetlerin yanlış politikaları nedeniyle yüksek enflasyonlu yıllar ve üst üste gelen ekonomik krizler kayıt dışına kaçışı hızlandıran en önemli nedenlerdi. Yüksek enflasyon karları erittikçe ayakta kalabilmek için vergi kaçırmak özellikle küçük ölçekli işletmeler için kaçınılmaz hale geldi. Zaman içinde Türk ekonomisinin neredeyse yarısı kayıt dışına taşındı. Hükümetlerin sadece yakalayabildiklerinden vergi  alma politikaları ve yüksek  oranlı vergi uygulamaları ise  kayıt dışına kaçışı daha da hızlandırdı. Yıllarca biriken borçlar yüksek faiz cezaları ile iyice ödenemez hale gelince sistemin yürüyebilmesi için  aflar olağan hale geldi. Seçim yılında tarihin en büyük affını yapan hükümetin vergi gelirlerini oya çevirmesi de tabii ki işin bir başka boyutu. Sonuç olarak yıllardır kangren olmuş sorunların çözümü için borcun yeniden yapılandırılması gerekebilir. Ama İzmir gibi büyük çoğunluğu işini düzgün yapan vatandaşlardan oluşan kentlerin saf  durumuna düşmemesi için EBSO Bşkanı Ender Yorgan-cılar’ın önerdiği ödül sistemi uygulanarak kamuoyunun vicdanı rahatlatılmalı.Sasalı Doğal Yaşam Parkı’na mutlaka gidinUZUN bayram tatillerinin yararı uzun zamandır ertelenen işlerin yapılması için fırsat yaratması. Açıldığından beri bir türlü göremediğim Sasalı’daki Doğal Yaşam Parkı’nı bu tatilde ziyaret edebildim. Doğrusu bugüne kadar gidişlerimi   hep ertelediğim için de   hayli hayıflandım. Birbirinden güzel hayvanları ve muhteşem bahçe düzenlemeleri ile gerçek bir  doğa cenneti yaratılmış Sasalı’da. Tropikal alandan Afrika savanlarına kadar dünyanın dört bir yanındaki doğayı tüm renkleri ve canlılarıyla birlikte İzmir’e getiren bu muhteşem proje Büyükşehir Belediyesi için gerçekten büyük bir prestij. Bölümden bölüme gezerken ziyaretçiler en az üç saatin nasıl geçtiğini anlayamıyor bile. Anıt mezarı bile yapılan İzmirlilerin sevgilisi Pak Bahadır Fil’den sonra doğal parkın yeni yıldızı bence tartışmasız sevimli zürafa. Boynunu uzatarak kendini neredeyse zorla sevdiren sevimli zürafa sadece çocukların değil büyüklerin de sevgilisi olmuş. Tüm ihtişamıyla kendisine ayrılan geniş alanda dolaşan, koşan Bengal kaplanı ve tarih öncesinden fırlayıp gelmiş yaratıklar gibi tonlarca ağırlıklarıyla her adımlarında etrafı titreten su aygırları ise Sasalı’nın yüzlerce hayvanı arasında en unutulmazlar  olarak hafızalara kazınıyor.Benim gibi Doğal Yaşam Parkı’na gitmeyi bugüne kadar erteleyenler ilk fırsatta ziyaret etsin, hiç pişman olmayacaklar.</TEXT>
</DOC>
