<DOC>
<DOCNO> 1341327 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fc72dc8/l/0l0smilliyet0n0btr0csol0eblok0cderya0esazak0csiyaset0cyazardetay0c190b110b20a10a0c13157140cdefault0bhtm/story01.htm </URL>
<DATE> 2010/11/19 </DATE>
<TIME> 03:20:17.0 </TIME>
<AUTHOR>  </AUTHOR>
<HEADLINE>
sol blok
</HEADLINE>
<TEXT>CHP lideri Kemal Kılıçdaroğlu, Sosyalist Enternasyonal toplantısı nedeniyle bayrama Paris’te girdi; bayram namazını evine yakın bir semt camiinde kılıp, torunlarıyla simit alıp eve dönen Baykal’dan farklı olarak sürgünde ölen Yılmaz Güney ve Ahmet Kaya’nın mezarlarına karanfil bırakmayı yeğledi.Muhafazakârlara değil sola mesaj verdi.Hükümete yönelik eleştirileri de küresel krizin Avrupa’dan sonra Türkiye’yi de etkilemesi olası ekonomik politikalara ilişkindi. Sıcak paraya dayalı büyümenin, istihdam yaratmadığını, işsizliğin artmakta olduğu ve yabancıya ödenen yüksek faiz ve kârlar nedeniyle “dıştan kanamaya” yol açtığını savundu.Kılıçdaroğlu’nun Paris dönüşünü Diyarbakır üzerinden programlaması da dikkat çekiciydi.CHP’de Baykal-Sav çizgisine karşı Kılıçdaroğlu ekibinin “Yeni CHP” fikrine taban aradıkları çok açık. AB ile “dondurulan” ilişkilerin Sosyalist Enternasyonal üzerinden geliştirilmesi, “özgürlükçü sol“ parti ihtiyacının görülerek AKP’ye terk edilen alanların yeniden kazanılması hedef alınıyor. Partideki “ulusalcı damar”a karşı “yenilikçi” bir söylem geliştiriliyor.Ankara’dan “olağanüstü tüzük kurultayı” sinyalleri geliyor.Aralıkta “seçimli“ kurultaya gidilecek. Ancak o zaman CHP’deki 12.kat/ 4.kat ayrımı ortadan kalkar ve Parti Meclisi Kılıçdaroğlu’na göre şekillenebilir. Grup, liderin arkasında durur. Kemal Bey’in önünde “alternatif” politikalarını halka anlatabileceği yeni bir sayfa açılır. Dış politika ve ekonomi gibi AKP’ye seçim/referandum kazandıran alanlarda CHP’nin programı netleşebilir. Kürt sorunuyla ilgili hazırlıkları da bu pakete dahil etmek gerekiyor.CHP’de bu konularda ciddi hazırlıklar başlamış.Kemal Bey’in Paris’te olduğu sırada BDP Eşbaşkanı Selahattin Demirtaş’ın da önemli bir çıkışı oldu.AKP karşısında CHP, BDP, ÖDP ve sosyalist soldaki partilerin “seçim bloku” oluşturabilecekleri düşüncesini seslendirdi Demirtaş. Öneri yankı da buldu. BDP’lilerin bayram ziyareti sırasında CHP Genel Sekreteri Süheyl Batum, yüzde 10 barajı gibi adaletsizlikleri ortadan kaldırmak üzere seçim işbirliği yapılabileceğini söyledi.Ancak burada gözden kaçırılmaması gereken bir durum var.“Sol blok” oluşturulurken, “AKP ve diğerleri” gibi bir algı yaratılmaması gerekiyor.Referandumdaki yüzde 58/42 oranı AKP’nin “üçüncü seçimi” de kazanabileceği tahminlerini güçlendirdi. Elbette genel seçimlere 7 aydan fazla süre varken, İrlanda gibi ülkelerin borç krizine sürüklendiği küresel bunalım ortamında Türkiye’nin ekonomik ve siyasi göstergeleri konusunda temkinli olmakta yarar var.CHP’nin böyle bir ortamda, Türkiye’yi daha iyi yönetme iddiasını “alternatif” program ve kadrolarla sergileyerek “tek başına” iktidar iddiası taşıması mı doğrudur? “Diğerleri” ile birlikte olması mı?“Sol blok” üzerinde iyi düşünülmeli. </TEXT>
</DOC>
