<DOC>
<DOCNO> 1343638 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fd4be5e/l/0l0smilliyet0n0btr0csarapta0eyeni0ebolgeler0cmehmet0eyalcin0cpazar0cyazardetay0c210b110b20a10a0c13163240cdefault0bhtm/story01.htm </URL>
<DATE> 2010/11/21 </DATE>
<TIME> 03:58:33.0 </TIME>
<AUTHOR>  </AUTHOR>
<HEADLINE>
��arapta yeni b��lgeler
</HEADLINE>
<TEXT>B ozcaada, tıpkı Ege’deki Şirince ya da Trakya’daki Mürefte gibi şarabıyla anılan bir bölge. Zira mübadeleden sonra göçen Rumların bağlarını ve şaraphanelerini Müslüman halk devralmış ve şarap geleneği kesintiye uğramamış. Gökçeada ise bu kadar şanslı olamadı, bu adada şarapçılığı sadece Barba Yorgo, alçakgönüllü köy şaraplarıyla sürdürdü. Şimdi ise Gökçeada’da da modern anlamda şarap yapılıyor, Fransa’nın soylu üzümlerinin yeni dikilen bağları adanın ilk ciddi şaraplarını veriyor.Kabya mevkiinde 250 dönüm bağda Cabernet, Şiraz, Merlot ve yerel Kalabaki üzümlerini yetiştiren Beyoğlu Belediyesi eski Başkan Yardımcısı Nusret Avcı’nın Nusretbey adlı şarabı, şarap dünyamıza renk getiren yeni ürünlerden sadece biri. Nusretbey’in Şiraz ve Merlot’su henüz alçakgönüllü, Cabernet’si ise gövdeli yapısıyla gelecek vaat ediyor.Kayseri’de ve Malatya’da da şarap yapılıyorBir zamanlar “şaraplık üzüm ambarı” olan ve pek çok ücra ilçesinde bile şarap tesisleri olan Anadolu, şarabın Mürefte, Kapadokya ve Ege gibi birkaç bölgede yoğunlaştığı bir 30 yıldan sonra, yeniden şarap tesislerine kucak açıyor. Kayseri’de yapılan şarap bunun bir örneği. İlin önde gelen sanayici ailelerinden Molu’ların kızı Oluş Molu, 230 dönüm bağ dikmiş ve “Vinolus” isimli şarapları üretmiş. Şaraplar şimdilik alçakgönüllü olsalar da, bağdan ve şaraphaneden çıkmayan biyolog Oluş Molu “Bağlar eskidikçe kalite ciddi yükselecek. Teruar özellikleri mükemmel” diyor. Molu, bağlarında yerel üzümlerin yanında Tempranillo ve Roussanne gibi üzümleri de deniyor.Malatya’nın Arapgir ilçesinde şarap üreten Hacı Akpınar ise bağlarının üzümlerini yıllarca büyük firmalara satmış. Şimdi ise Öküzgözü’nün vatanı olan bu bölgede Öküzgözü ve Karaoğlan üzümlerinden Yeni Doğuş-Güzay markası altında şaraplar yapıyor. Evet, temiz yapılmış şaraplar ince ve damakta biraz kısa ama, 10 ila 20 liralık fiyatlarına bakıldığında fiyat-kalite dengesi uygun.Yeni üreticilerden ilginç bir isim de “Château Nuzun”. Marmara Ereğlisi’nin Çeşmeli köyündeki bağların sahibi Nusret Uzun, bir kelime oyunu yaparak markasını “Şatonuzun” şeklinde lanse ediyor. Château Nuzun, Türkiye’nin ilk monosepaj Pinot Noir’ının da üreticisi. 1930’larda bölgeyi tarayan ve deneme bağları kuran Fransız uzmanların “Trakya ikliminde çok iyi sonuç verebilir” dediği Burgonya’nın bu soylu üzümünün ilk rekoltesi, bağların gençliğinin ve Burgonya’ya göre daha sıcak olan iklimin etkisiyle çok derin ve mineralsi bir şarap değil. Ancak yabanmersini ve böğürtleni çağrıştıran kokusu, yumuşak tanen yapısı ve topraksı nüansları ile kendi tiryakilerini yaratabilecek ilginç bir şarap. Aynı üreticinin Cabernet ve Şiraz’ları da fıçıda dinlenmelerine rağmen fıçı tadını almamış dengeli ve meyvemsi şaraplar.Yine Trakya’da, bu kez Lüleburgaz’da üretilen Arcadia şarapları ise bir turizmci ailenin eseri. Robinson Club tatil köylerinin kurucularından Özcan Arca ve kızı Zeynep Arca, yedi yıldır sessiz sedasız ilerlemiş ve bağlarını olgunlaştırıp üretime geçmişler. 2009 şaraplarından Bordo üzümlerinin kupajı kırmızıları, bir ilk rekolteden beklenmeyecek zenginlik ve olgunlukta. Bunda üzümler ve teruar kadar, yılda altı kez gelerek bağı ve tesisi yönlendiren ünlü Fransız önolog Michel Salgue’ın da rolü var. Arcadia, Sauvignon Gris gibi Türkiye’de hiç denenmeyen bir beyaz üzümü de deniyor. Bölgenin efsane üzümü Papazkarası’nı canlandırmak da istiyor.Manisa’nın Saruhanlı ilçesinde üretilen Sardis Şarapları da, tıpkı Malatya’nın Güzay’ı gibi yıllar boyu büyük üreticilere üzüm satan bir aileden. Şentürk ailesi önce kuru üzümcülükten şaraplık üzüm bağcılığına geçmiş, sonunda da kendi tesisini kurup Sardis adıyla şaraplarını çıkarmış. Şaraplar henüz alçakgönüllü ama 9 ila 20 liralık fiyatları da öyle...Yeni bağların çoğu organikYeni şarap üreticilerimizin büyük bölümünün ortak özelliği ise, bağcılıkta organik tarımı tercih etmeleri. Şarap zaten organik ve sağlıklı bir ürün ama bağın organik yetiştirilmesi, üzümlerin daha sağlam, bağışıklık sistemlerinin daha güçlü olmasını sağlıyor ve bu da şarabın lezzetine olumlu yansıyor.Kısacası, zeytinyağının 90’larda yaşadığı “atomizasyonu”, şarap dünyamız 20 yıl gecikmeyle yaşıyor. Tıpkı eskiden yağlarını büyük markalara dökme satan küçük yağhanelerin kendi markalarını çıkarmaları, zeytincilerin de küçük yağhaneler kurmaları gibi, bağcıların da kendi tesislerini kurup kendi markalarıyla ortaya çıkmaları piyasaya renk katıyor, çeşitliliği artırıyor. Şimdi sıra, bu yeni ürünlerin iyilerinin marketlerin raflarına ve restoranların şarap listelerine girebilmesinde, şarapseverlerle buluşabilmesinde...</TEXT>
</DOC>
