<DOC>
<DOCNO> 1342767 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fcf1d11/l/0l0smilliyet0n0btr0cpiyaz0ccetin0ealtan0cyasam0cyazardetay0c20a0b110b20a10a0c13160a0a60cdefault0bhtm/story01.htm </URL>
<DATE> 2010/11/20 </DATE>
<TIME> 03:21:39.0 </TIME>
<AUTHOR>  </AUTHOR>
<HEADLINE>
piyaz
</HEADLINE>
<TEXT>Yılın en uzun tatili de nihayet sona eriyor. Bayramı geçirmek için bulundukları yerlerin, özellikle de İstanbul’un dışına çıkmış olanlar, artık dönüş yolculuğuna başlıyorlar.* * *Dönüşlerinde kim bilir neler anlatacaklar yakınlarına?Gidiş ve gelişlerinde çektikleri sıkıntıları mı; yoksa ne kadar zevkli bir tatil geçirdiklerini mi; yoksa kimlerin nasıl canlarını sıktığını ve kimlerin durumunu hiç beğenmediklerini mi?* * *Gittikleri yerlerdeki siyasal durumlardan da söz edenler elbet olacaktır.Ve bendeniz eminim ki, siyasal durumlardan söz edenler, genellikle erkekler olacaktır.* * *Kadınların kendi aralarındaki konuşmalar, oldum bittim çok farklı erkeklerin konuşmalarından...Uzaktan izlediğim kadarıyla da -belli etmeseler bile- canları sıkılıyor o tür erkek konuşmalarından.* * *Doğal olarak bir de kuşaklar arası farklar var; 20 yaşlarındaki kız ve kadın gruplarıyla, ne 40 yaşlarındaki gruplar aynı; ne 40 yaşlarındaki gruplarla, 60 yaşlarındaki gruplar aynı...* * *Hele bir de araya “burjuvalaşmışlar”la, “köylü ve kasabalı” kalmışlar girerse...* * *Gönül istemez mi onların tümüyle birden, bir “yazı” havuzu içinde kâğıttan kayıklar yüzdürmeyi?* * *“Piyaz” konusu sanıyorum, değişik sınıf ve gruplardan kadınlar arasında; -anayasa tartışmalarından çok daha fazla- birleştirici bir konu olabilir.* * *Örneğin sohbet şöyle açılsa:-Evde soğanlı domatesli fasulye piyazı yaptığınız hiç oluyor mu?Sanırım ki yanıtlardan biri şöyle olurdu:-Annem çok yapardı piyazı, babam bayıldığı için ızgara köfteyle piyaza. Ben hiç yapmadım, ama dışarıda bazen yiyoruz.* * *Ve bir başka yanıt:-Bizim oralarda pek bilmezler piyazı. Epey bir zamandır bir yığın köfteci açıldı, onlar yapıyor piyazı.* * *Bir yanıt da şöyle olabilirdi:-Piyaz, fasulyeyi ziyan etmekten başka bir şey değil; bir tencere kuru fasulye pişirdin mi, herkesin karnı çok daha fazla doyar.* * *Gerçekte “piyaz” konusu, incelenmeye değer bir konu.İstanbul acaba ne zaman tanıştı “piyaz”la?Padişahlar arasında hiç piyaz yemiş olan var mıydı?* * *Bir de “piyazlama” deyimi var;Siyasal parti mensuplarının, liderleri karşısında, onları:-Son açıklamanız bir harikaydı, türünden koltuklamaları; argo çevirisiyle, bir “piyazlama”...* * *O nedenle de eskiler:-Şeyhi uçmaz, müridi uçurur, demişler.Müritler, nasıl uçururlar şeyhlerini; kendilerine çeşitli mucizeler yakıştırıp, bilmedikleri bir dilden apartmanlar da yaparak, piyazlaya piyazlaya...* * *En şaşırtıcı olan ise, “fasulye”nin; sade övgüde değil, yergide de kullanılması...* * *Bir yanda “piyazlama”...* * *Bir yanda da:-Kendini fasulye gibi nimetten sayıyor, küçümsemesi.* * *“Cins-i latifi” sıkacak konulara kaydık yine.* * *En iyisi, nükteleriyle tanınmış bir opera yıldızı olan Madam Guimard’dan, kadınlık üstüne bazı saptamalar:-Bir kadın aynaya sadece kendini görmek için bakmaz, nasıl göründüğünü görmek için de bakar.-...-Kadınlar çok zayıftırlar sevmemek için, ama uzun süre sevmek için de çok zayıftırlar.-...-Bir kadının dostlukları, aşkları arasındaki fasılalar sırasında olur sadece.* * *Bir felsefeci, Madam Guimard’a:-Gerçekte en değerli olan şeyler, satışı olmayan şeylerdir, demiş.Opera yıldızının kendisine verdiği yanıt:-Çok haklısınız çok; ancak satışı olan her şeye sahip olduktan sonra tabii...* * *Yılın en uzun tatili de bitiyor işte.Lider polemikleri ise sürüp gitmekte.* * *Daha 3 yaşındayken piyanonun başına oturup, besteler yapmaya başlamış olan Mozart’a babası sormuş:-Ne yapıyorsun bakalım?* * *Minik Mozart:-Birbirleriyle sevişen tuşları arıyorum piyanoda, demiş.* * *Keşke piyanodaki tuşlar kadar, birbirleriyle sevişenler de daha çok olsaydı bizde; üstelik ortak bir yanları da var, soğanlı domatesli bir fasulye piyazı yemeyen, hiç olmamıştır aralarında...* * *Vatan sevgisi, kavgalı kutuplaşmalar yaratıyor.Piyaz sevgisi, ola ki yaratmazdı.</TEXT>
</DOC>
