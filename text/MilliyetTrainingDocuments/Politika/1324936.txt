<DOC>
<DOCNO> 1324936 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f56163b/l/0l0smilliyet0n0btr0csav0ea0ebir0edarbe0edaha0csiyaset0csondakika0c0a40b110b20a10a0c1310a1280cdefault0bhtm/story01.htm </URL>
<DATE> 2010/11/04 </DATE>
<TIME> 13:12:02.0 </TIME>
<AUTHOR>  </AUTHOR>
<HEADLINE>
sav'a bir darbe daha
</HEADLINE>
<TEXT>İmzasını atarken yeterli bilgiye sahip olmadığını belirten Coşkunoğlu, "Delegelerimiz tarafından kurultayda seçilmiş olan Sayın Genel Başkanımın yanında olmam parti kültürümün ve sorumluluğunun doğal sonucudur. Özetle pozisyonum şudur; AKP’den başka kimseye karşı değil, ama Genel Başkanımın yanında içe dönük değil, dışa dönük bir çalışma içerisinde olacağım" dedi.-"GENEL BAŞKANIMIN YANINDAYIM"-CHP Uşak Milletvekili Osman Coşkunoğlu, yaptığı yazılı açıklamada dün tüzük kurultayının yapılması için attığı imzasını geri çektiğini ifade etti. Tüzük kurultayı için hazırlanan önergeye imza atmasını "yeterli bilgim yoktu" diye açıklayan Coşkunoğlu, şöyle dedi:"Parti Meclisi toplantı çağrısı Genel Başkanımın imzası ile yapılmıştı. Sabahki gazetelerde de Genel Başkanım ile Genel Sekreterimin anlaştığı haberlerinin huzuru ile toplantıya gittim. Genel Başkanımın katılmayacağını gidince öğrendim. Toplantı başlama saatinden sonra da Genel Başkanımın cep telefonumuza gelen bir SMS mesajı toplantının ertelendiğini yazıyordu. Genel Başkanımın toplantıya katılmış olması gerektiğini düşünüyorum. Bu durumda, daha önce imza vermediğim tüzük kurultayı önergesine orada imza attım ve oy verdim. Bu gibi kesin ayrışmaların çözüm yerinin kurultay olacağını düşündüm. Tüm bunlar, genel algıya göre, beni Sav taraftarı ve Kılıçdaroğlu karşıtı gösteriyor. Bu doğru değildir.Sayın Önder Sav dürüst, zeki, çalışkan ve titiz yönetimiyle partimize çok büyük hizmetler yapmıştır. Onunla beraber hareket eden son derece değerli partililerim vardır. Fakat, eğer bu parti içi sorun ‘ya ben ya o’ durumundan çıkmazsa, halkımızın umudu olmayı başarmış, delegelerimiz tarafından kurultayda seçilmiş olan Sayın Genel Başkanımın yanında olmak parti kültürümün ve sorumluluğumun doğal sonucudur."</TEXT>
</DOC>
