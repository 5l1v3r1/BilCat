<DOC>
<DOCNO> 1321906 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f49aa58/l/0l0smilliyet0n0btr0ctuzukte0euzlasma0csiyaset0chaberdetay0c0a30b110b20a10a0c130a94560cdefault0bhtm/story01.htm </URL>
<DATE> 2010/11/03 </DATE>
<TIME> 03:09:32.0 </TIME>
<AUTHOR>  </AUTHOR>
<HEADLINE>
t��z��kte uzla��ma
</HEADLINE>
<TEXT>MANSUR ÇELİK AnkaraCHP Merkez Yönetim Kurulu’nda (MYK) Genel Başkan Kemal Kılıçdaroğlu ile Genel Sekreter Önder Sav arasında ortaya çıkan kriz, dün gece yarısına kadar süren yoğun görüşme trafiği sonrasında büyük ölçüde aşıldı. CHP’de pazartesi günü yapılan MYK’da Sav, “Bu tüzük değişiklikleri demokratik değil, tüzük kurultayı toplayarak demokratik hükümlere geri dönelim” derken, Kılıçdaroğlu “Tamam ama o zaman ben de seçimli kurultay isterim” restini çekmişti. Sav ve ekibinin ağırlıkta olduğu MYK’da, az sayıda isim “uzlaşma sağlayalım” derken, sadece Genel Başkan Yardımcısı Gürsel Tekin ile MYK üyeleri İzzet Çetin ve Süheyl Batum’un Kılıçdaroğlu’nu desteklediği öğrenildi. Kriz nedeniyle dün yoğun görüşme trafiği yaşandı. Grup toplantısının yapıldığı saatlerde Yargıtay Başsavcısı Abdurrahman Yalçınkaya’nın “kurultaya gerek yok” açıklaması yapması Sav ve kurmaylarının  ısrarından vazgeçmesini sağladı. Sav’ın yeni kararını kendisine yakın isimlerden olan Genel Başkan Yardımcısı Hakkı Suha Okay’a aktarması üzerine Okay, Kılıçdaroğlu’yla  genel merkeze gitti. Sav tüzük kurultayından, Kılıçdaroğlu da buna karşılık seçimli kurultay talebinden vazgeçti. Görüşmeler sonrasında Sav, Kılıçdaroğlu’nun tüzük değişikliğinin uygulanarak 13 genel başkan yardımcısı ve 1 genel sekreterin atanması görüşünü benimsedi.CHP’den dün gece 23.14’te yapılan yazılı açıklamayla da krizin aşıldığı duyuruldu. Açıklamada, “Bu süreçte kurultay düşünülmemektedir” denildi. Açıklamada, Kılıçdaroğlu’nun belirleyeceği 13+1 ismi bugünkü PM’nin bilgisine sunacağı da bildirildi.Parti içinde gücü temsil eden “örgütten sorumlu genel başkan yardımcısı” görevini Sav’ın üstlenmek istemesi nedeniyle bugün yapılacak PM’de büyük olasılıkla Kılıçdaroğlu’nun Sav’ı bu göreve atayacağı belirtiliyor. Genel Sekreter Yardımcısı Dr. Tekin Bingöl’ün de Genel Sekreterliğe getirileceği kaydedildi. PM Üyesi Prof. Dr. Hurşit Güneş’in de “mali politikalardan sorumlu” Genel Başkan Yardımcısı olacağı öğrenildi. </TEXT>
</DOC>
