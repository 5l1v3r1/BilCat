<DOC>
<DOCNO> 1337405 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/fa7ee07/l/0l0smilliyet0n0btr0cbahceli0eden0eayrilikci0eegilimlere0ekarsi0edurun0euyarisi0csiyaset0csondakika0c150b110b20a10a0c13147330cdefault0bhtm/story01.htm </URL>
<DATE> 2010/11/15 </DATE>
<TIME> 15:07:21.0 </TIME>
<AUTHOR>  </AUTHOR>
<HEADLINE>
bah��eli'den 'ayr��l��k���� e��ilimlere' kar���� durun uyar��s��
</HEADLINE>
<TEXT>MHP Genel Başkanı Devlet Bahçeli, "Kurban Bayramı’nın derin hikmeti çerçevesinde; vatanımızın her yöresindeki aziz vatandaşlarımızın her konuda ve sorun karşısında birleşmelerini, bütünleşmelerini, kardeşçe yaşamalarını ve toplumsal yapımızda ayrık otu gibi kök salmaya başlayan ayrılıkçı eğilimlere karşı durmalarını içtenlikle temenni ediyorum" dedi.MHP Lideri Bahçeli, Kurban Bayramı nedeniyle bir mesaj yayınladı. Mesajında, bayramla birlikte, büyüklerin ziyaret edileceğini, küçüklerin şefkat ve sevgiyle kucaklanacağını, dinin bir gereği olan kurban ibadetinin ‘huşu içinde’ yerine getirileceğini ifade eden Bahçeli "Millet olarak sevgi ve hürmetin, yardımlaşma ve dayanışmanın, inanç ve ihlâsın eşsiz örneklerine şahit olacağımız mübarek Kurban Bayramı’na ulaşmanın heyecanı içindeyiz" dedi. Bahçeli, Kurban Bayramı’nda darda kalanlara, yardıma ihtiyacı olanlara daha çok ilgi ve alaka gösterileceğini, unutulmaya yüz tutmuş insani değerlerin varlığını bir kez daha ispat edeceğini belirterek, "Ne var ki sosyal hayattaki gerilimler; endişe verici bir aşamaya gelen cinnet ve cinayet haberleri, yozlaşmanın ulaştığı korkutucu boyut, ahlaki değerlerdeki çöküntü ve insanımızın birbirinden hızla uzaklaşması hepimizin üzerinde düşünmesi gereken vahim gelişmeler olarak karşımızdadır" diye kaydetti. Bu kötü tablonun fark edilmemesi ve sürekli olarak olumsuzlukların görmezden gelinerek ve hiçbir sorun yokmuş gibi davranılmasının hayırlı sonuçlar vermeyeceğini vurgulayan Bahçeli, şöyle devam etti: "Bu kutlu bayram günlerinde içinde bulunduğumuz ağır şartların ve sorunların sağlıklı bir muhasebesinin yapılmasında çok yarar bulunmaktadır. Elbette Kurban Bayramı millet olarak çok ihtiyacımız olan huzur ve esenlik ortamının bir nebze de olsa sağlanmasına destek olacaktır. Ancak dirlik ve düzenliğin kalıcı olması, güvenlik ve mutluluğun daim kılınması için her şeyin yeni baştan ele alınması gerekmektedir. Yüce Allah’a kulluk bilincinin bir gereği olarak yaptığımız kurban ibadetinin; manen arınmak ve aklanmak; kırgınlıkların, küskünlüklerin ve anlamsız çekişmelerin son bulması için de iyi bir fırsat olacağı şüphesizdir. Kurban Bayramı’nın derin hikmeti çerçevesinde; vatanımızın her yöresindeki aziz vatandaşlarımızın her konuda ve sorun karşısında birleşmelerini, bütünleşmelerini, kardeşçe yaşamalarını ve toplumsal yapımızda ayrık otu gibi kök salmaya başlayan ayrılıkçı eğilimlere karşı durmalarını içtenlikle temenni ediyorum. Bu duygu ve düşüncelerle aziz milletimizin ve Türk-İslam âleminin mübarek Kurban Bayramı’nı kutluyor, hayırlara vesile olmasını Cenab-ı Allah’tan diliyorum."</TEXT>
</DOC>
