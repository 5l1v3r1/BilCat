<DOC>
<DOCNO> 1324928 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f56c820/l/0l0smilliyet0n0btr0cbdp0eli0ekaplan0edan0efezleke0etepkisi0csiyaset0csondakika0c0a40b110b20a10a0c1310a1560cdefault0bhtm/story01.htm </URL>
<DATE> 2010/11/04 </DATE>
<TIME> 13:11:53.0 </TIME>
<AUTHOR>  </AUTHOR>
<HEADLINE>
bdp'li kaplan'dan fezleke tepkisi
</HEADLINE>
<TEXT>Kaplan TBMM’de düzenlediği basın toplantısında, 3 Haziran 2010’da BDP Şırnak Milletvekili Sevahir Bayındır’ın da yaralandığı Silopi’deki olaylarla ilgili gösterdiği tepki üzerine hakkında düzenlenen dokunulmazlık fezlekesini değerlendirdi. Parlamentoya girdiklerinden bu yana milletvekillerinin sürekli saldırıların hedefi haline getirildiğini belirten Kaplan, "Partimizin Silopi İlçe Başkanlığının askeri operasyonları protesto amacıyla 3 Haziran 2010 tarihinde gerçekleştirdiği polisin hukuksuz mücadelesi sonucu milletvekillerimizin de aralarında bulunduğu onlarca kişi yaralandı. Şırnak Milletvekillerimiz Sevahir Bayındır, Hasip Kaplan ve Hakkari Milletvekilimiz Hamit Geylani’nin kitlenin önünde olmalarına ve güvenlik görevlileri tarafından durumun kesin bir biçimde bilinmesine rağmen hiçbir uyarıda bulunulmadan anayasal bir hak olan gösteri yürüyüş hakkını kullanan topluluğa, tazyikli su, biber gazı, cop ve gaz bombaları ile müdahalede bulunuldu" dedi.-"MİLLİYETÇİ, MUHAFAZAKAR, MÜSLÜMAN HÜKÜMETİN ADALETİ BU KADAR"-Olaylar sırasında Sevahir Bayındır’ın kalçasında sol femur boyun kırığı oluştuğunu ve aylardır yürüyemez ve Meclis çalışmalarına katılamaz hale geldiğini ifade eden Kaplan, bu olaydan sonra saldırganların terfi ettiğini, saldırıyı kınadığı ve tepki gösterdiği içinse kendisi hakkında fezleke düzenlenip Meclis’e gönderildiğini söyledi. Bayındır’ın yaralandığı saldırıyla ilgili Meclis Başkanı Mehmet Ali Şahin ve İnsan Haklarını İnceleme Komisyonu Başkanı Zafer Üskül’ü suskun kalmakla ve görevlerini yapmamakla suçlayan Kaplan, İnsan Hakları Komisyonu’na yaptıkları başvurunun ardından Üskül’ün kendisine içinde haber kupürleri olan bir zarf gönderdiğini belirtti. Bayındır’ı olay sonrası arayıp geçmiş olsankaun dileğini ileten Meclis Başkanı’nın daha sonra aramadığını ve parlamentonun bir vekiline yapılan bu saldırıyla ilgili hiçbir girişimde bulunmadığını söyleyen Kaplan, hükümeti de eleştirdi. Kaplan "Milliyetçi, muhafazakar, Müslüman hükümetin adaleti bu kadar" dedi.-"TOPLUMSAL BARIŞ VE DEMOKRATİK SİYASETİN GELECEĞİ İÇİN TEHLİKELİ"-Hakkındaki fezlekenin, olayların ardından gösterdiği tepki nedeniyle Silopi Kaymakamı, Silopi Cumhuriyet Savcısı ve İlçe Emniyet Müdürü’nün hakkında suç duyurusunun ardından düzenlendiğini de ifade eden Kaplan, "Bunun toplumsal barış, demokratik siyasetin geleceği açısından son derece tehlikeli olduğu konusunda hükümeti uyarıyorum" dedi.Kaplan bir soru üzerine, Ahmet Türk ve Aysel Tuğluk’un milletvekilliklerinin iadesi konusunda Meclis Başkanlığı’nın başvuruyu reddetmesinin ardından konuyu Anayasa Mahkemesi’ne taşıyacaklarını bildirdi. İç hukuk yollarından sonuç alınamaması halinde AİHM’e de başvurulacağını belirten Kaplan önümüzdeki günlerde BDP Genel Başkanı Selahattin Demirtaş ve eşbaşkanı Gültan Kışanak’ın da konuyu Avrupa Parlamentosu’ndaki toplantılarda gündeme getireceklerini söyledi.</TEXT>
</DOC>
