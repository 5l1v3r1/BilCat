<DOC>
<DOCNO> 1321672 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f498cfd/l/0l0smilliyet0n0btr0csorularla0echp0ekrizi0csiyaset0chaberdetay0c0a30b110b20a10a0c130a94770cdefault0bhtm/story01.htm </URL>
<DATE> 2010/11/03 </DATE>
<TIME> 01:09:59.0 </TIME>
<AUTHOR>  </AUTHOR>
<HEADLINE>
sorularla chp krizi
</HEADLINE>
<TEXT>-  Tüzük tartışması ne zaman başladı?- 21 Aralık 2008’de Ankara’da düzenlenen 14. Olağanüstü Kurultay’da CHP tüzüğünün 16 maddesi değiştirildi. Değişikliklerin yürürlüğe konulacağı tarih için yetki Parti Meclisi’ne (PM) bırakıldı. CHP, 13 Mart 2009’da bu durumu Yargıtay Cumhuriyet Başsavcılığı’na bildirdi. Dönemin Genel Başkanı Baykal, tüzük değişikliklerini “seçim öncesi huzursuzluk yaratmayalım” diyerek PM gündemine hemen getirmedi.-  Tüzük tartışması niye yeniden gündeme geldi?- 1 Nisan 2010’da toplanan CHP PM, değişen tüzük maddelerinin 22-23 Mayıs 2010’da yapılacak 33. Olağan Kurultayda yürürlüğe girmesine karar verdi ve parti ertesi gün bu durumu başsavcılığa bildirdi. Ancak kurultayın 2. gününde PM seçimleri öncesinde bazı il başkanlarından gelen bir önerge okutularak oylandı ve değişen tüzük maddelerinin uygulanmasının ertelenmesi kararlaştırıldı.-  Baykal niçin ‘şimdi uygulansın’ diyor?- Genel Başkanlık’tan istifa eden Baykal kendi döneminde 17 ay boyunca uygulanmayan değişen tüzük maddelerinin, PM kararı uyarınca 22 Mayıs sabahında kendiliğinden yürürlüğe girdiğini savunuyor. Baykal, tüzüğün yürürlüğünün ertelenemeyeceğini, tüzük değişikliklerinin yol ve yönteminin belli olduğunu ifade ediyor. Baykal’a göre, yeni tüzük ancak ayrı bir kurultay toplanarak değiştirilebilir.-  Yargıtay Cumhuriyet Başsavcılığı nasıl devreye girdi, ne istiyor?- Başsavcılık yasal görevi uyarınca her siyasi partiden istediği gibi kurultay tutanaklarını CHP’den istedi. CHP 13 Temmuz’da kurultay divan tutanaklarını Başsavcılığa iletti. Başsavcılık 7 Ekim’de CHP’ye gönderdiği yazıda değiştirilen tüzük maddelerinin yürürlükte olduğunu ve ertelenmesinin mümkün olmadığını iletti. -  Tüzük değişikliği uygulanırsa ne olacak?- Baykal’ın yakın kurmayları arasında yer alan dönemin Genel Başkan Yardımcısı Ankara Milletvekili Yılmaz Ateş’in mimarı olduğu 16 maddelik tüzük değişikliğiyle, genel başkan neredeyse parti üst yönetiminde tek adam haline gelecek. Genel Başkan sorumluluk alanlarını belirlediği en az 13 PM üyesine “seni genel başkan yardımcısı yaptım”, 1 PM üyesini de “sen de genel sekretersin” diyebilecek. Genel başkan, bu isimleri aynı şekilde görevden de alabilecek. Bugün ise genel sekreter de MYK üyeleri de PM içerisinden seçimle geliyor. Baykal, bugünkü yapısıyla MYK üyelerinin tamamının her şeyden sorumlu olduğunu bunun doğal olarak, “hiç kimsenin sorumlu olmadığı” bir yapıyı getirdiğini, bir başarısızlık halinde fatura edilecek ismin bulunamadığını belirtiyor. </TEXT>
</DOC>
