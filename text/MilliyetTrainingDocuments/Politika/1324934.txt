<DOC>
<DOCNO> 1324934 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f561636/l/0l0smilliyet0n0btr0cchp0ede0ekurultay0esesleri0eyukseliyor0csiyaset0csondakika0c0a40b110b20a10a0c1310a1410cdefault0bhtm/story01.htm </URL>
<DATE> 2010/11/04 </DATE>
<TIME> 13:11:59.0 </TIME>
<AUTHOR>  </AUTHOR>
<HEADLINE>
chp'de kurultay sesleri y��kseliyor
</HEADLINE>
<TEXT>CHP’de ortaya çıkan son gelişmelerin ardından olağanüstü kurultay sesleri yükselmeye başladı. CHP Gaziantep Milletvekili Yaşar Ağyüz, "Bu işin çözümü olağanüstü kurultaydır. Partiyi yargıya taşımaktansa olağanüstü kurultay toplanmalı ve soruna neşteri kurultay vurmalı" dedi. CHP Sinop Milletvekili Engin Altay da, "Çok acil kurultay yapılması gerekir. Genel Başkan seçimli bir kurultay yapmalı. Bütün organlar yeniden seçilmeli. Herkes güven tazelemeli" çağrısını yaptı.-KURULTAY İSTEYENLER-ANKA’ya konuşan CHP Gaziantep Milletvekili Yaşar Ağyüz, sorunun çözüm yerinin olağanüstü kurultay olduğunu belirterek, şöyle dedi:"Ben bu noktaya gelinmesini içimde bulunduğumuz güç koşullar nedeniyle doğru bulmuyorum. Güçsüz ana muhalefet istemlerinin dolaştığı bir ortamda iç kaosla bu görüntüye destek vermeyi doğru bulmuyorum. Gerek Genel Başkanım gerek Genel Sekreter (Önder Sav) birbirine tercih edilemeyecek kadar özellikleri olan insanlar. Yeni tüzük yapıcı bir ortamda uygulanmalıydı. Tüzük kurultayına da gerek kalmazdı. Ama bu boyuta taşınmış olması da kamuoyunda CHP’yi yanlış tartıştırıyor. Bu işin çözümü olağanüstü kurultaydır. Partiyi yargıya taşımaktansa olağanüstü kurultay toplanmalı ve soruna neşteri kurultay vurmalı."-"HERKES GÜVEN TAZELEMELİ"-CHP Sinop Milletvekili Engin Altay da, "Çok acil kurultay yapılması gerekir. PM’yi yok sayan bir yönetim düşünülemez. PM yok sayılmıştır. İşin asıl sahibinde yeni yönetim şekillenmelidir. Genel Başkan seçimli bir kurultay yapmalı. Bütün organlar yeniden seçilmeli. Herkes güven tazelemeli" dedi.-"TEK MYK VAR"-CHP’nin hukukçu milletvekillerinden Ahmet Ersin de, "Yargıtay Cumhuriyet Başsavcılığı’nın isteğine göre MYK oluşturuldu. CHP hukuka saygılı olan bir parti. Yeni tüzüğü uygun bir yapı ortaya çıkarıldı. Tek MYK var. O da Sayın Kılıçdaroğlu’nun başkanlığındaki MYK" diye konuştu.</TEXT>
</DOC>
