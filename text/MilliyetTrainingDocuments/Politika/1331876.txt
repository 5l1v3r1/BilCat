<DOC>
<DOCNO> 1331876 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510889/s/f74174b/l/0l0smilliyet0n0btr0cmhp0eli0evural0edan0ebasbakan0ea0esert0eelestiri0csiyaset0csondakika0c0a80b110b20a10a0c1311820a0cdefault0bhtm/story01.htm </URL>
<DATE> 2010/11/08 </DATE>
<TIME> 17:12:14.0 </TIME>
<AUTHOR>  </AUTHOR>
<HEADLINE>
mhp'li vural'dan ba��bakan'a sert ele��tiri
</HEADLINE>
<TEXT>MHP Grup Başkanvekili Oktay Vural Başbakan Recep Tayyip Erdoğan’ın, MHP Genel Başkanı Devlet Bahçeli’ye yönelik sözlerine sert tepki gösterdi. Vural "Başbakan, başbakanlığı bırakmış başfitneci olmuş, fitne fesat üretiyor" diye konuştu.MHP Grup Başkanvekili Oktay Vural, TBMM’de düzenlediği basınla sohbet toplantısında, Başbakan Erdoğan’ın hafta sonu il başkanları toplantısında, MHP Genel Başkanı Devlet Bahçeli’ye yönelik sözlerine yanıt verdi. Başbakan Erdoğan’ın ‘temsil ettiği kitleye yakışmayan’ bir üslup kullanarak Bahçeli, MHP ve ülkücü camiaya dil uzattığını söyleyen Vural, "Başbakan eğer hezeyan arıyorsa aynaya dönüp kendisine bakmalıdır. Asıl hezeyan MHP’ye vurup PKK’ya karşı susmaktır. Asıl hezeyan PKK terör örgütüyle müzakere başlatılmasıdır. Asıl hezeyan içinde olanlar İmralı canisiyle pazarlıktır" dedi.Başbakan’ın, referandum kampanyası süresince MHP ile PKK’yı aynı kefeye koyduğunu belirten Vural, "Sayın Başbakan bu millet size PKK’yı muhatap alın diye mi oy verdi? AKP’ye oy verenler başbakanın ve AKP’nin geldiği konumu iyi değerlendirmeli. Millet size başbakan olun diye oy verdi, PKK’yı muhatap alın diye vermedi" diye konuştu. Türkiye’nin milletin değil PKK terör örgütünün istediği anayasa değişikliğini hazırlayacağı yola sokulduğunu savunan Vural hükümeti milletin yol haritasını unutmak, İmralı’nın yol haritasını dikkate almakla suçladı.-"BAŞBAKAN BAŞFİTNECİ OLMUŞ"-Başbakan Erdoğan’a "MHP senin düşmanın mı? MHP bu ülkeyi bölmek mi istiyor" diye seslenen Vural, "Genel başkanımıza hitap ederken herkes dikkatli olmalı. İzandışı ifadelerle, edep dışı yaklaşımlarla hitap etmemeli. Başbakanı, Genel başkanımızdan, MHP’den ve ülkücü camiadan özür dilemeye davet ediyorum. Sayın Başbakan kim oluyorsun da genel başkanımız hakkında ‘bu zat’ diyorsun. İmralı’daki teröristbaşına sayın diyen zihniyet genel başkanımızdan ‘bu zat’ diye bahsediyor. Millet bu üsluba karşı haddini bildirecek" diye konuştu. MHP Genel Başkanı Devlet Bahçeli’nin MHP’ye gönül vermişlerin sesi olduğunu kaydeden Vural, "Başbakan başbakanlığı bırakmış başfitneci olmuştur, Başbakan fitne fesat üretiyor. Sayın Başbakan fitne yapacağına genel başkanımızın sesine kulak versin. Başbakan MHP’nin içiyle uğraşmasın" diye konuştu.-"AÇILIM MİLLİ BİRLİK VE KARDEŞLİĞE BOMBA"-Vural, milleti bölmek için silahla da açılımla da bir sonuca ulaşılamayacağını belirterek "Açılım, milli birlik ve kardeşlik projesi değil, milli birlik ve kardeşliğe bombadır" dedi.-"MHP’NİN ÖNERİSİ KABUL EDİLSEYDİ TAKİPSİZLİK KARARI VERİLMEYECEKTİ"-Vural, toplantıda, gazetecilerin sorularını da yanıtladı. Vural, Kenan Evren’in yargılanması konusunda Ankara Cumhuriyet Başsavcısı’nın verdiği ‘zamanaşımı’ kararına yönelik bir soruya "MHP olarak 12 Eylül darbecilerinin yargılanması için zamanaşımını kaldıran bir düzenleme önerisinde bulunmuştur. Zamanaşımını kaldırmadan bu yargılamanın mümkün olmayacağını söylemiştik. Eğer bizim önerimiz kabul edilseydi bugün başsavcılıkça takipsizlik kararı verilmemiş olacaktı. Kim kimi koruyor? Savcıların bütün demeçlerini eleştirenler, bu konuyu eleştirmemişlerdir. MHP’nin önerileri kabul edilmiş olsaydı bugün bu konuda görevsizlik kararı verilmemiş olacaktı" karşılığını verdi.-"KOD ADI BALIKÇI DA BALIK KİM?"-Vural, "Bir gazetede yer alan haberde PKK ile müzakere sürecini ’balıkçı’ kod adlı birinin yürüttüğü ifade ediliyor. Bu sizdeki bilgilerle örtüşüyor mu" sorusuna ise "Kod adı ’balıkçı’ da balık kim? Bu milleti avlamaya çalışıyorlar. Bu milletin bölücülük oltasına takılmasını istiyorlar. PKK muhatap alınmıştır. PKK ile müzakere yapılmaktadır. PKK terör örgütünü İmralı yönetiyorsa, bu örgüt can alıyorsa ve terör örgütünün başıyla devlet görüşüyorsa artık Türkiye’de konuşulacak bir şey kalmamıştır. Bu görüşmeleri deşifre ettiğimizde ’bunu ispat etmeyen şerefsizdir’ diyenler bugün bu görüşmeleri kabul etmektedirler. Kendi şeref ve haysiyetinin celladı durumuna düşmüşlerdir" yanıtını verdi.-"MİLLETVEKİLLERİ BU DURUMDAYSA VATANDAŞI ALLAH KORUSUN"-Vural, Meclis’te milletvekillerinin e-postalarının izlendiği yönündeki iddialara ilişkin bir soru üzerine de "Milletvekillerimiz huzur içerisinde değil, kendini güvende hissetmiyor. Dinlendiğini, izlendiğini, e-postalarının kontrol edildiğini düşünmektedir. Milletvekilleri bu durumdaysa Allah vatandaşları, medyayı korusun. Bazı mektupların dağıtılmadığına ilişkin Meclis kürsüsünde ifadeler oldu. Bilemiyorum, AKP Grubuna gidiyor mu, kontrol mü ediliyor? Başkulağa mı gidiyor" diye konuştu.Vural, milletvekillerinin iletişim kaynaklarının izlenmesi konusunda endişelerin giderilmesi için Meclis araştırması açılmasını isteyeceklerini de kaydetti.</TEXT>
</DOC>
