<DOC>
<DOCNO> 1326442 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f5bbaf9/l/0l0smilliyet0n0btr0ckacinilmazdi0cengin0eonen0cege0cyazardetay0c0a50b110b20a10a0c1310a3260cdefault0bhtm/story01.htm </URL>
<DATE> 2010/11/05 </DATE>
<TIME> 03:20:22.0 </TIME>
<AUTHOR>  </AUTHOR>
<HEADLINE>
ka����n��lmazd��
</HEADLINE>
<TEXT>BUNDAN bir ay kadar önceydi. Didim’de düzenlenen bir toplantıda “Yeni Sosyal Demokrasi” konulu bir sunum yapmıştım. Belediye başkanları, akademisyenler, CHP’de siyaset yapan bazı dostlardan oluşan bir grup katılımcıydı. Konu CHP’ye gelince, yakın zamanda örgüt içinde bir kamplaşma olacağını ve bunun önemli ölçüde profesyonel gerekçelere dayanmakla birlikte, ideolojik bir mücadeleye de bürüneceğini ifade etmiştim.Bunu görmek için öyle çok uzmanlığa ve falcılığa gerek yok. CHP örgütünü az çok takip eden bir sosyal bilimcinin ön görebileceği şeylerdi bunlar. Bıktıracak kadar yazdığımız gibi, CHP örgütü aşırı profesyonelleşmiş ve halktan kopmuştu. CHP’nin halkla mesafesinin belli ölçüde açılmasının hem örgütsel hem de ideolojik gerekçeleri vardı.Deniz Baykal, henüz ayrılmadan önce parti içinde başlayan üstü örtük kamplaşma da yine profesyonel kaygıların ürünüydü. Önder Sav ve ona bağlı olarak farklı bir anlayışla örgütlenen grubu tasfiye etmeye hazırlanırken, Baykal koltuğundan olmuştu.Bu defa ortaya çıkan boşlukta kamuoyunun baskısı ve desteği ile Kemal Kılıçdaroğlu genel başkan koltuğuna oturdu. Ancak mevcut yapı pek de sürdürülebilir olmayan bir kompozisyon yarattı. Kemal Kılıçdaroğlu, seçmen düzeyinde genel başkandı ama örgüt Önder Sav’ın mutlak hakimiyetindeydi. Profesyonel kadroların istikbal beklentisi, kıblelerini Sav’a yöneltiyordu. Kriz buydu. Genel başkan örgütün başı değildi. Şimdi olabilecek mi? Olursa sadece genel başkan değil lider de olacak.Kemal Kılıçdaroğlu, bu operasyondan başarı ile çıkarsa, CHP, şu veya bu ölçüde değişecek. Ilımlı reformcuların, sessiz kalan sosyal demokratların sesi biraz daha fazla çıkacak.Bu, CHP’yi yenilemek demektir. Muhtemelen partideki statükocular tarafından, Kemalizm’e ihanet suçlamaları yapılacak. Ancak bir partinin çağın ve toplumun şartlarına göre değişerek varlığını sürdürebileceği gerçeğini unutmamak gerekir. Tek parti döneminin atmosferi Kemalizm’in tek tarifi olamaz. Kemalizm’i, medenileşmek, modernleşmek projesi olarak aldığımızda bu endişelere gerek kalmayacak.Öte yandan aynı şey sosyal demokrasi anlayışı için de geçerli. Yetmişli yılların değil, yeni dönemin ihtiyaçlarına göre tanımlanmış bir sosyal demokrasi olmalı. AKP gibi ama ideolojisi ve referansları ile AKP’ye alternatif bir Türkiye partisinin böyle inşa edilebileceğini düşünüyorum.Söylendiği kadar kolay birşey değil bu. Alışkanlıklar, çok yerleşik hale gelmiş örgütsel hastalıklar, toplumsal ve ideolojik kamplaşma bunu zorlaştıracaktır. Ama sadece geçmişe referansla ve sadece rejim kaygıları üzerinden siyasallaşan bir partinin iktidar alternatifi olması mümkün değildir. CHP’yi sadece devlet kuran parti olarak tanımlamak, donuk bir tanımdır. Bence artık, Türkiye’ye demokrasiyi getiren, sosyal demokrasiyi getiren parti olarak da ifade etmek gerekir. CHP’nin tarihinde reformculuk ve sosyal demokrasi denemelerinin izlerini de hatırlamakta yarar var.</TEXT>
</DOC>
