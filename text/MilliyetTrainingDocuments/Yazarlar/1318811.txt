<DOC>
<DOCNO> 1318811 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f3861a0/l/0l0smilliyet0n0btr0cchp0ede0eguz0esancisi0cengin0eonen0cege0cyazardetay0c0a10b110b20a10a0c130a74490cdefault0bhtm/story01.htm </URL>
<DATE> 2010/11/01 </DATE>
<TIME> 01:32:21.0 </TIME>
<AUTHOR>  </AUTHOR>
<HEADLINE>
chp���de g��z sanc��s��
</HEADLINE>
<TEXT>HUZURA hasret bir parti CHP. İdeolojik ve örgütsel sorunları bir türlü aşamıyor. İdeolojik açıdan bir kargaşa ve netlik sorunu yaşıyor bir süredir. Öte yandan örgütlenme modeli bu partinin politik açıdan nitelikli kadrolaşmasını engelliyor.*  *  *Uzun süredir CHP’nin halkla buluşmasının en önemli engellerinden biri olarak görülen Deniz Baykal’ın gidişiyle, parti içinde ve seçmende bir iyimserlik oluşmuştu. Ama zaman geçtikçe sorunun sadece Baykal’da olmadığı ve CHP’yi tekrar “Halk Partisi” yapmanın veya sıkıştığı statükodan kurtarmanın o kadar kolay olmadığı ortay çıktı.*  *  *Kemal Kılıçdaroğlu’nun genel başkanlığa gelişi ile esen rüzgar hem parti içinde hem de seçmen katında artık pek güçlü değil. AKP yine alternatifsiz imajını çok kolay elde etti. CHP örgütü de iç gündemine döndü. Tüzük değişikliği ve merkez yönetiminin yeniden şekillenmesi gerekliliği parti içi hesapları öne çıkardı.*  *  *Profesyonel kadrolar pozisyonunu koruma telaşına düştü. Ancak durum biraz karmaşık şimdi. Nasıl bir strateji izlemeli sorusuna yanıt vermek o kadar kolay değil artık. Önder Sav’ın örgütü elinde tuttuğu kanaatinde olanlar olduğu gibi, artık işlerin değiştiğini ve Kılıçdaroğlu’nun önseçim yapmak zorunda olduğunu düşünenler de var. Her iki ihtimali de hesaba katarak koşturanlar da az değil.*  *  *Bu kargaşa döneminde CHP’nin yaşadığı en büyük handikap, örgütün oldukça pasifize olmasıdır. İl ve ilçe yönetimleri önünü göremediği için tedirginler. “Aman başıma bir şey gelmesin” ve “pozisyonumu kaybetmeyeyim” kaygıları daha tedbirli ama sessiz kalan bir yönetici kadro anlayışını besliyor. *  *  *Hem Önder Bey’in tepkisini çekmeyeyim hem de Kemal Bey’e yakın durayım telaşı farklı bir politikacı tipi yaratıyor. Kolay değil tabii.*  *  *Ancak örgütün bu hale gelmesi, CHP’nin değişim ve dönüşümü önünde önemli bir engele dönüşüyor. Çünkü en aklı başında ve samimi yerel örgüt yöneticileri bile CHP’nin kamuoyunun desteği ile belli ölçüde yakaladığı sosyal demokratlaşma girişimlerine yeteri desteği gösteremiyor. *  *  *Türkiye’nin ve demokrasimizin ihtiyaç duyduğu yeni bir sosyal demokrasi girişimine örgüt içi destek oldukça sınırlı kalıyor. Daha özgürlükçü ve önemli sorunlar karşısında daha cesur bir gelecek önerisinden mahrum kalan Türkiye, seçeneksizlik karamsarlığına mahkum oluyor. *  *  *Daha güçlü bir demokrasi ve daha bütünleşmiş bir Türkiye yaratmak sağı ve solu güçlü bir demokrasi ile mümkündür. Dolayısıyla CHP’deki sancı ve krizler sadece parti içi yöneticilerin sorunu değil.</TEXT>
</DOC>
