<DOC>
<DOCNO> 1318819 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f386199/l/0l0smilliyet0n0btr0c870e0ccetin0ealtan0cyasam0cyazardetay0c0a10b110b20a10a0c130a74840cdefault0bhtm/story01.htm </URL>
<DATE> 2010/11/01 </DATE>
<TIME> 01:32:36.0 </TIME>
<AUTHOR>  </AUTHOR>
<HEADLINE>
87.
</HEADLINE>
<TEXT>Cumhuriyet ile bendeniz arasındaki yaş farkı, bir elin parmaklarından daha az.Birbirimizin içinde nasıl yaşadığımız konusuna gelince; “ne sen sor, ne ben söyleyeyim” dedirtecek türden...* * *Her Cumhuriyet Bayramı, bendenize Cumhuriyet’in 10’uncu yılını anımsatır. Çünkü ilk algıladığım Cumhuriyet Bayramı, Cumhuriyet’in 10’uncu yılı.1933 yılında Edirne’de Kaleiçi’ndeki “İstiklal İlk Mektebi”nde 1’inci sınıfa gitmeye başlamıştım.Babam, Edirne Valiliği’nde “Umur-u Hukukiye Müdürü” idi.* * *Hikmet “hocanım”, sabahtan akşama bizlere 10’uncu yıl marşını öğretmeye çalışıyordu:Çıktık açık alınla on yılda her savaştan,On yılda on beş milyon genç yetişti her yaştan. ....Türküz Cumhuriyetin göğsümüz tunç siperi,Türk’e durmak yaraşmaz, Türk önde Türk ileri.* * *Behçet Kemal ile Faruk Nafiz, böyle bir marş güftesini el birliğiyle yazdıkları için; kendilerine ne kadar telif hakkı ödenmiş olduğunu, ne kimse biliyor, ne de kimse merak ediyordu.* * *Edirne’de henüz elektrik yoktu.Ama belediye bahçesinde Gazi’nin heykeli vardı.Heykeli, hangi heykeltıraşın yaptığını da, çalışmalarının karşılığında kendisinin ne ödediğini de; ne kimse biliyor, ne merak ediyordu.* * *O tarihlerde Edirne’nin burjuvazisini oluşturan ve özellikle Kaleiçi’nde oturan Yahudi vatandaşlar da Edirne’den sürülmeye başlanmıştı.Yahudi hanımlar, evlerindeki eşyayı yok pahasına satmaya kalkmışlardı. Elle çevrilen bir dikiş makinesi 2.5 liraydı.Annem de:- Ben utanırım, diyordu; komşumdan o kadar ucuz bir dikiş makinesini almaya...* * *Bugün Cumhuriyet’in 87’nci yılı ve yine 10’uncu yıl marşıyla kutlanan bir Cumhuriyet Bayramı...73 milyona çıkmış olan Türkiye nüfusunun 40 milyonu, 28 yaşından küçük.* * *Bu kadar hızlı çoğalmanın nedenleri, adeta bir fıkra konusu:Bir gazeteci, çok çocuklu ailelerle röportajlar yaparken, bir aile babasına soruyor:- Kaç çocuğunuz var?- 7 tane...- Yaşları kaç?-Her yıl bir çocuğumuz oldu; her biri ötekinden 1 yaş büyük.- Sonuncusu kaç yaşında?- O geçen yıl doğdu 1 yaşında... Ama artık çocuğumuz olmayacak sanırım.- Neden?- Çünkü artık biz de bir televizyon aldık.* * *Siyasal tarih, yönetici egemenlerin tarihidir hep.Yok İngiltere’de Victoria dönemi, yok Rusya’da “Deli” yahut Büyük Petro dönemi, yok Osmanlılar’da Kanuni Sultan Süleyman dönemi.* * *Yönetilenlerin durumuyla ilgili tarihler, ilk kez Fransa’da yazılmaya başlandı.* * *Bizde ise henüz kimse kurcalamıyor, örneğin Kanuni döneminde köylerin nasıl olduğunu, köylülerin nasıl yaşadığını ve doğum yapan kadınlarla, yeni doğmuş bebeklerden yüzde kaçının öldüğünü...* * *Cumhuriyet döneminde de “mevki sahipleri”, meslek sahiplerinden çok daha itibarlı oldu.İstanbul İktisat Fakültesi’nin de kurucusu olan Alman Prof. Neumark:- Siz “seleksiyon negatif” yapıyorsunuz, “pozitif” yapsanız; çok daha çağdaş olurdunuz, demişti.“Değerliler önemli değil, önemliler de değerli değil” anlamına...* * *Namdar Rahmi de boşuna yazmamıştı o iğnelemeyi:Sende cevher var imiş, bunu alem ne bilsin,Süslü bir dairede müdür bile değilsin.* * *Resmi tarihler, yönetenleri ve Hazine’den geçinmeli “mevki sahipleri”ni, yere göğe koyamazken; yönetilenlerin durumunu da şairler, yazarlar dile getiriyordu.Orhan Veli, çok güzel özetliyordu durumu:Neler yapmadık bu vatan için!Kimimiz öldük;Kimimiz nutuk söyledik.* * *Oktay Rifat’tan da iki vurucu şiir:                   PadişahBirinci Selim kanı severdiİkinci Selim şarabı Üçüncü Selim’in sazda sözde aklıDördüncü Selim diye biri yokİyi ki yok* * *RuhlarTanrı katında dizi dizi insan ruhuÇocuk ruhu, ihtiyar ruhuTuz ruhu, nane ruhu, lokman ruhu***Neyzen Tevfik’in de şöyle bir hicvi vardı:Kime sordumsa seni doğru cevap vermediler;Kimi hırsız, kimi soysuz, kimi deyyus dediler.Künyeni almak için Parti’ye ettim telefon,Bizdeki kayda göre şimdi o mebus dediler.* * *87’nci Cumhuriyet Bayramı...Çankaya resepsiyonu konusunda; bir kutuplaşma, bir kutuplaşma...* * *Bakalım bir dahaki Cumhuriyet Bayramı’na kadar neler yaşanacak; kim öle, kim kala...* * *Ne diyelim; iyi şeyler yaşanmasını dileyelim...</TEXT>
</DOC>
