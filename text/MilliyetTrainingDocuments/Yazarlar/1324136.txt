<DOC>
<DOCNO> 1324136 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f531b38/l/0l0smilliyet0n0btr0ctek0esut0etek0egol0e0cbulent0ebuda0cege0cyazardetay0c0a40b110b20a10a0c130a98360cdefault0bhtm/story01.htm </URL>
<DATE> 2010/11/04 </DATE>
<TIME> 03:20:04.0 </TIME>
<AUTHOR>  </AUTHOR>
<HEADLINE>
tek ��ut, tek gol...
</HEADLINE>
<TEXT>Konuk takım Bugsaş‘ın, ilk yarıda kaleci Akın‘dan dönen iki net pozisyonu var. Adamlar takır takır oynuyor. Hareketli oyunda Göztepeli futbolculara geçecek delik bırakmıyorlar. O nedenle de tüm umutlar, duran toplara bağlanıyor. Göztepe’nin orta alanı; rakipten top çalmada, oyunu biçimlendirmede, etkili pas trafiği oluşturmada yetersiz. Serdar Samatyalı‘nın ilk yarıda sağ kanattan istekli girişimlerle taşıdığı toplar var. Ancak sonuç yok. Raşit, sol kanatta ilk yarı boyunca hiç etkili olamadı. İlhan‘ın, sakatlığı nedeniyle ikinci yarıya başlayamaması talihsizlikti. Yine de Göztepeli futbolcunun bu yarıda silkindiği, rakibi bunaltma girişimlerine, gol arayışlarına yöneldiği zaman dilimleri oldu. Ancak bu çabalar; biraz İzzet‘in sağ kanat bindirmeleri, çoğunlukla da rakibin etkili presinden kurtulamayınca karambola, doldur-boşalta yaslanan eylemlerden öteye gidemedi. 88’de, Türker‘in ayağından rakip kaleye yönelen Göztepe’nin tek şutunun ağlarla buluşması, kötü günün tek sevindirici anıydı. Bu andan sonra o skor korunmalıydı. Yitirilecek 2 puanın yaşamsal değeri vardı. Oyun alanının akılcı paylaşımı, futbolcuların birbirlerini sürekli uyarılarıyla kurulacak etkileşim, böyle zamanlarda önem kazanır. Yapamadılar. Geriye kalan 120 saniyelik zaman diliminde, rakip futbolcunun, kaleci Akın’ın burnunun dibine kadar sızmasına seyirci kaldılar... Ya da attıkları golün rehavetiyle kendilerinden geçtiler. Son söz: Eğer liderliğe oynuyorsanız önce kendi alanınızda puan dağıtmayacaksınız. Bir kez daha anımsatalım; dün oynanan futbolun niteliğiyle bu yaptığımız uyarı hiç örtüşmüyor.</TEXT>
</DOC>
