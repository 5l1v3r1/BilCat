<DOC>
<DOCNO> 1318958 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f388a87/l/0l0smilliyet0n0btr0cparti0eici0edemokrasi0cengin0eonen0cege0cyazardetay0c0a10b110b20a10a0c130a84550cdefault0bhtm/story01.htm </URL>
<DATE> 2010/11/01 </DATE>
<TIME> 03:29:27.0 </TIME>
<AUTHOR>  </AUTHOR>
<HEADLINE>
parti i��i demokrasi
</HEADLINE>
<TEXT>DEMOKRASİNİN vazgeçilmez unsurları olan partiler, iş kendi içine gelince demokrasiden çok kolay vazgeçebilirler. Nitekim bizdeki partilerde parti içi demokrasiden çok, lider sultası veya oligarşik yapılar egemendir. Çok partili hayata geçtiğimizden beri, partilerimiz demokrasiyi bir kurumsal işleyiş biçimi olarak pek benimseyememişlerdir. Zaman zaman denemeler olmuştur. Ancak özellikle 12 Eylül düzenlemelerinden sonra yapılan yasal düzenlemeler, parti yöneticilerinin işine gelmiş, parti içi iktidarı ellerinde tutanlar, parti içi demokrasiye mesafeli durmuşlardır. Gelişmiş ülkelerde de parti içinde liderlerin ağırlığı vardır ama gelenekleri ve parti tüzükleri bizdeki kadar cemaatçiliğe ve himayeciliğe izin vermemektedir. Onun için tabanda başarısız görülen parti liderleri, milletvekilleri ve belediye başkan adayları, yine tabanın tazyiki ile değiştirilir.Bizde maazallah bu makamlar ömür boyu algılanır. Ne başarı ölçütü vardır ne de kan dolaşımına izin veren mekanizmalar. Oysa demokrasi, aynen bizlerin kan dolaşımı ile hayatta kaldığımız gibi, siyasetçilerin (sosyolog Pareto’nun deyimiyle siyasal elitlerin) dolaşımı ile yenilenebilir. Şu sıra CHP’de genel başkan değişikliğinin verdiği cesaretle, parti içi demokrasi sesleri yükselmeye başladı. İzmir’de imza kampanyasını başlatanların en önemli dayanaklarından biri, göreve gelirken genel başkan Kemal Kılıçdaroğlu’nun net bir şekilde dile getirdiği parti içi demokrasi vaadiydi. Kılıçdaroğlu’nun bu yaklaşımı halen sürdürmekte olduğu çeşitli konuşmalarından anlaşılmaktadır.Ancak ısrarla ifade ettiğimiz gibi, parti içi demokrasiyi ön seçime indirgemek hafife almak olur. Ön seçim atama yöntemine göre daha demokratik bir usul olmakla birlikte, yığma üyelik yapısı, delege ağalığı ve ilçe örgütlerinin çoğunun kapalı devre çalışma alışkanlıkları, ön seçimleri demokrasiden uzaklaştırabilir. Demokrasinin erdemleri kadar zafiyetlerinin de olduğu unutulmamalıdır.Ön seçim sayesinde bıkkınlık veren ve yorgun kadroların değişebileceği iyimserliğine sahip olanlar çok daha kötü tablolarla da karşı karşıya kalabilirler. Onun için  bazı ön tedbir ve mekanizmalara da ihtiyaç var. Üyelik sisteminin sağlıklı hale getirilmesi, parti içi yükselmede başka bazı siyasi performans kriterlerinin getirilmesi gibi. Hele hele bir değişim ve dönüşüm arzusu ile tekrar iktidar adayı olmayı hedefliyorsa, CHP’nin ön seçimi tek başına değil, diğer örgütsel zafiyetlerle birlikte ele alması gerekir. O zaman parti içi demokrasi, hem partinin dinamizmi hem de ülkemiz demokrasisi açısından önemli bir dönüm noktası haline gelir.</TEXT>
</DOC>
