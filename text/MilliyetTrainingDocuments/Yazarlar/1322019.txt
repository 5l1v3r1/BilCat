<DOC>
<DOCNO> 1322019 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f49dddb/l/0l0smilliyet0n0btr0coktay0eeksi0chasan0epulur0cyasam0cyazardetay0c0a30b110b20a10a0c130a94250cdefault0bhtm/story01.htm </URL>
<DATE> 2010/11/03 </DATE>
<TIME> 03:21:30.0 </TIME>
<AUTHOR>  </AUTHOR>
<HEADLINE>
oktay ek��i
</HEADLINE>
<TEXT>Oktay Ekşi’yi ne yapmalı?  Turhan Selçuk’un bir karikatürünü hatırlıyoruz, Kasım Gülek, CHP Genel Sekreteri, hedefte, saldırıyorlar, işte Turhan Selçuk’un o günlerde “AKİS”te bir karikatürü çıkıyor, yamyamlar Kasım Gülek’i kazana koymuş, haşlıyorlar, çevresinde de dans ediyorlar:“Şu Kasım’ı ne yapmalı, asmalı, kesmeli!” diye dolanıyorlar.Kazana koyup haşlamak yetmez, asmak lazım, kesmek lazım!Oktay Ekşi’nin istifası yetmedi, saldırıyorlar, şuradan da istifa etsin, yetmez buradan da ayrılsın, yakında basın kartının da alınmasını, el konulmasını isteyecekler.* * *Oktay Ekşi’nin yanlış yaptığını hem de büyük yanlış yaptığını söyleyelim. Söylesek kim inanır, kim inanmaz bilemeyiz ama kendi itirafı, özür dilemesi olmasa kimse bizi Oktay Ekşi’nin böyle bir laf edeceğine inandıramazdı.Ama yazmış...Oktay Ekşi, yılların arkadaşı, anılarımız o kadar çok ki!Hangisini anlatsak?* * *Oktay Ekşi’nin ikinci defa “Hürriyet”e gelişinde aracılık yapan biziz, o da bunu gerektiği zaman ve mekânda anlatmıştır.Biz de “Sedef Kabaş”ın hazırladığı “Sesli Düşünenler” kitabında anlattık.Sedef Kabaş, Oktay Ekşi’yle konuşuyor, “Hürriyet”ten ayrılmış 12 Eylül’den sonra kurulan SODEP’e girmiş: “Sosyal Demokrat Parti”ye, Genel Başkan da Erdal İnönü, bir süre sonra herhalde anlaşmazlık çıkmış, ceketini alıp ayrılmış:Peki, sonra?* * *Siyasetten ayrılınca “Babıali’den, gel başla, demişler mi?” Sedef Kabaş da bunu sormuş, Oktay Ekşi’nin cevabı:“Hayır! Döndükten sonra kimse bana hemen gel demedi. Dönünce arayış içine girdim, iş aradım. Meslek hayatımızda tanıyanlarım var, birisi, birileri ilgi gösterir diye bekledim. O da 4 ay süreyle olmadı. O sırada adını yine rahmetle andığım isim Nezih Demirkent, Dünya gazetesinin başındaydı. Ona gittim, o da gel burada bir şeyler yapalım, dedi. Bir gazete çıkarmaya karar verdik, politikada başarısız olanlar parti kurar, işsiz gazeteciler de gazete kurar. Ben de onu denemeye kalktım. Pazar gazetesi kurduk, pazar günleri çıkaracağız. Sonra baktık ki zarar ediyor, bıraktık. O sırada Güneş gazetesinin o zamanki sahibi Mehmet Ali Yılmaz, Nezih Demirkent’e beraber çalışalım diye bir öneri götürmüş. O zaman Nezih, ünlü bir dostum ve ben, üçümüz birlikte Güneş gazetesine geçtik. 10,5 ay da orada çalıştım. Yeni yönetim gelince baktık ki onunla anlaşmamız mümkün olmayacak, oradan istifa edip tekrar 2 ay daha işsiz dönemi geçirdim.”* * *Oktay Ekşi’nin Milliyet’e geçişi.     Çetin Emeç, Milliyet’in Genel Yayın Müdürü, Oktay Ekşi’yi çağırmış, dört hafta çalışmışlar.Sonra devreye biz giriyoruz, biz o tarihte “Hürriyet“in tek yazarıyız. Oktay Ekşi’nin olanlardan haberi yok, Erol Simavi bizi çağırdı, baktık kafasına koymuş, ille de bir başyazar bulacak, bizi de zorluyor.“Kimi başyazar yapalım, sen kabul etmiyorsun?”Aklımıza hemen Oktay Ekşi geldi, Erol Simavi, durdu düşündü, yutkundu, çünkü “Hürriyet”i bırakıp gidenlere her zaman buruktu, bize de hâlâ buruktur... “Peki, hoca ben yarına kadar düşüneyim!”Ertesi sabah baktık, kabullenmiş.Hemen Oktay Ekşi’ye telefon ettik:“Yarın sabah Bebek Oteli’nin barında ol!”“Hoppala, sabah sabah mı?”“Uzatma, sana bir İngiliz çayı ısmarlarız!”* * *Neyse lafı uzatmayalım, Oktay Ekşi, eski ata ocağına döndü.Bu olayı Sedef Kabaş’a anlattık, o da Oktay Ekşi’ye demiş ki:“Burada Hasan Pulur’u takdir etmek gerekiyor. Kendisine başyazarlık teklif ediliyor ama diyor ki, benden daha iyi isim var, o isim Oktay Ekşi.”Oktay Ekşi de, Sedef Kabaş’ın görüşüne katılıyor:“Evet, aynen ben de sizin duygularınızı paylaşıyorum. Baktım ki böyle bir teklif var, bundan daha fazla beni mutlu edecek teklif olmaz. Koşa koşa geliyorum, dedim. Sonra da Aydın Doğan’la, rahmetli Çetin Emeç’le konuştum. Böyle bir gelişme var, bana izin verir misiniz, geçebilir miyim? Dedim. Anlayışla karşıladılar.”* * *Evet hikâye böyle başlar, lakin böyle bitmemeliydi, bitmez de...“(...) Mesleğimden memnunum, yaptığım işten memnunum ve son gün, Tanrı’nın bana tayin ettiği son gün gazeteci olmayı isterim, gazeteciliğe, yazan bir kimse olarak veda etmek isterim.” (x) Diyen Oktay Ekşi’dir.* * *Oktay Ekşi’nin sevdiği bir deyim vardır:“Keser döner, sap döner Gün gelir hesap döner!”Döner mi döner!—————(x) Sesli Düşünenler, Sedef Kabaş, 2003 Doğan Kitap</TEXT>
</DOC>
