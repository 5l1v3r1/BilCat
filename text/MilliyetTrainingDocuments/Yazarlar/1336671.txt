<DOC>
<DOCNO> 1336671 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/fa43639/l/0l0smilliyet0n0btr0cyahsi0etaklit0cmehves0eevin0cyasam0cyazardetay0c150b110b20a10a0c13145380cdefault0bhtm/story01.htm </URL>
<DATE> 2010/11/15 </DATE>
<TIME> 03:19:52.0 </TIME>
<AUTHOR>  </AUTHOR>
<HEADLINE>
yah��i taklit
</HEADLINE>
<TEXT>Bu daha önce yapıldı- “This has been done before”... Bedri Baykam’ın bir eserine, belgesel ve kitabına adını verdiği bu slogan, aynı zamanda postmodern bir alaycılık içeriyor. Malum, her şey yapıldı, tüketildi... Yeni yapılacak ne kaldı? Ne var ki Baykam’ın logosu haline gelen bu slogan, çağdaş Türk sanatında gerçek oldu. Nasıl mı?Sanatçı Halil Altındere, Yahşi Baraz’ın ilginç bir videosunu yapmış. Türkiye’nin en önemli, en saygın sanat eksperlerin-den sayılan galerici Baraz’ı, kafasına bir adet Burhan Doğançay resmi geçirilmiş halde resmetmiş... Malum, Yahşi Bey, Türk çağdaş resim piyasasında görüşleriyle bir eserin fiyatını uçurabilecek, bir başkasını düşürebilecek kadar güçlü bir isim. Hatırlarsanız geçen yıl, Burhan Doğançay’ın ilk kez Galeri Baraz’da sergilenen “Mavi Senfoni”si de Türk resim tarihinde satış rekoru kırmıştı.  Altındere, Milliyet’e resmin mesajını şöyle açıklamış: “Sanatçılar artık galerilerle değil, müzayede evleriyle hareket etmek istiyor. Burada Doğançay ve Baraz’a karşı bir küçümseme yok. Onları onurlandıran bir jest bu bence. Türkiye’de sanatın parayla imtihanına işaret ediyorum...Halil Altındere’nin “Portrait of a Dealer”ı (Bir Sanat Eksperinin Portresi) şimdiden Contemporary İstanbul’un “bombası” olarak lanse edildi... Ancak Altındere’nin bu tablosunun tıpa tıp benzeri, üstelik aynı mesajla, üç yıl önce Viyana’da sergilendi... Uluslararası şöhrete sahip fotoğraf sanatçısı Erwin Wurm, Avusturya’daki Dorotheum müzayede evinin yıldönümü için özel bir performans hazırlamıştı. Ve Dorotheum’un klasik eser eksperi Dr. Peter Wolf’un kafasına bir Rönesans tablosu geçirerek “sanat ve para” ilişkisine dikkat çekmişti.  Aynısı yapıldıBenzerlik dikkat çekici değil mi? Dr. Wolf, kendi ülkesinde tıpkı Yahşi Baraz gibi ünlü bir sanat eksperi. Eserlerinde her daim ciddiyetle, toplumsal normlarla dalga geçen Wurm’un ünlü “One Minute Sculptures-Bir Dakikalık Heykeller” serisi ise dünya sanat literatüründe yer alıyor. Dr. Wolf’un sanat piyasasıyla ilişkisini de “bir dakikalık heykeller” gibi hicvetmiş.  Yahşi Baraz, bu piyasanın en değerli ve tecrübeli isimlerinden. Halil Altındere, yenilikçi ve muzurluğuyla bilinen önemli bir sanatçı. Biri Erwin Wurm’un işini kaçırsa, diğeri elbet yakalardı. Hiç olmadı Avrupa’daki sanat akımlarını inceleyen dostlarının gözünden kaçmış olamaz. Kusura bakmayın ama, bu durumda iki kareye bakıp “tesadüfün böylesi” demek pek mümkün değil. Çünkü bu daha önce yapıldı.“MAMOSTE” YALNIZYazar, sosyolog, düşünce adamı İsmail Beşikçi, bugün her önüne gelenin pek rahat konuştuğu Kürt sorunu hakkında yazı ve araştırmaları yüzünden hayatının 17 yılını cezaevinde geçirdi. Bu süreçte “akıl almaz” işkencelere maruz kaldığı da söylenir.Son olarak “terör örgütü propagandası” yapmaktan 1.5 ila 7 yılla yargılanıyor... Suçu, “Çağımızda Hukuk ve Toplum” dergisine yazdığı yazıda “Kürdistan” ifadesini kullanmak, Kandil’i Q ile yazmak.Cuma günü Beşikçi’ye destek için BDP’li Ufuk Uras, gazeteci Ferai Tınç, TGC Başkan Yardımcısı Turgay Olcayto ve Ankara Düşünceye Özgürlük Girişimi üyeleri mahkeme salonuna gitti. Haricinde, Kürtlerin deyimiyle “Mamoste”ye (Hoca) sahip çıkılmadı. Birkaç gazetede haber olmanın dışında, Beşikçi’yi kıymetli sütununa taşıyan köşe yazarı da yok. Basın özgürlüğü konusunda bol miktarda konuşan, yazan, çizenlere soru: Neden sadece sizden olanı, sizin gibi düşüneni koruyup bu ülkenin en önemli düşünürlerinden birini yalnız bırakıyorsunuz? ŞÜPHELİ LİMONATACan Dündar’ın hazırladığı “Bir Ölümün Anatomisi” programında bir kez daha Semra ve Ahmet Özal’dan Turgut Özal’a suikast iddialarını dinledik. Daha doğrusu bitmek bilmeyen şüpheler silsilesini... Şüpheli limonatalar, şüpheli programlar, şüpheli fotoğraflar... Ancak her detayın altında bir bit yeniği arandıkça meseleler çözüleceğine daha da karmaşıklaşıyor. Özallar bu ölümün gerçekten çözülmesini istiyorsa, lütfen kendilerine teslim edilen saç tutamını gerekli mercilere versin. Ve eğer merhumun kabri açılacaksa, bir an evvel açılsın... Rivayetler üzerinden tartışma yapmak kimseye bir şey kazandırmıyor.</TEXT>
</DOC>
