<DOC>
<DOCNO> 1324174 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510894/s/f531b20/l/0l0smilliyet0n0btr0cbaris0erisk0ealabilen0eliderlerle0egelir0e0chasan0ecemal0csiyaset0cyazardetay0c0a40b110b20a10a0c130a990a90cdefault0bhtm/story01.htm </URL>
<DATE> 2010/11/04 </DATE>
<TIME> 03:20:52.0 </TIME>
<AUTHOR>  </AUTHOR>
<HEADLINE>
bar����, risk alabilen liderlerle gelir!
</HEADLINE>
<TEXT>Basite indirgeyerek diyebiliriz ki:  Bizim Kürt sorunu neyse, Kuzey İrlanda sorunu da odur; bizde PKK neyse, IRA da odur. Protestan İngilizler, Katolik Kuzey İrlandalıları bir zamanlar eşit vatandaş gibi görmüyorlardı.Katolikleri sürekli baskı altında yaşatıyorlar, onlardan doğru dürüst aş ve işi de esirgiyorlardı.IRA, Kuzey İrlandalılara reva görülen bu adaletsizliğin bir ürünü olarak tarih sahnesine çıktı.Yeraltında silahlı mücadeleye başladı, Londra’daki Britanya hükümetlerine karşı. Şiddet ve terörü kendi siyasetine araç yaptı.Yıllar böyle geçti.IRA’nın otuz yıllık kanlı eylemlerinde yaşamını kaybedenlerin sayısı 1800... Bu kanlı süreçte, IRA’nın siyasal kolu olarak Sinn Fein adını taşıyan bir de parti çıktı siyaset sahnesine.Lideri Gerry Adams’dı. Babası 17 yaşında IRA’ya katılmış, hapse düşmüştü. Gerry Adams da babasının yolundan gitti.IRA’ya girdi, tutuklandı, işkenceye uğradı. İngiliz televizyonlarında sesi ve görüntüsü yasaklandı, bir terörist olduğu gerekçesiyle...Gerry Adams, 1983’de IRA’nın siyasal kolu Sinn Fein’in başına geçti. 1980’li yıllarda silahla alınabilecek yolun artık tıkandığını, halkın çatışmalı yıllardan usandığını görmeye başladı.Ve Sinn Fein’in lideri olarak 1990’ların başında Britanya hükümetiyle gizli görüşmeleri başlattı.Kuzey İrlanda sorununun şiddetle bağını koparacak ve silahları toprağa gömecek olan bu on yıllık sancılı çözüm sürecinde, Britanya Başbakanı Tony Blair’le birlikte barışın mimarı olarak tarihe geçti.   Gerry Adams diyor ki:“Barış ancak risk alabilen siyasal liderlerle gelir!”Gerry Adams bu sözü Radikal’den Ezgi Başaran’a söylüyor.1990’larda Kuzey İrlanda sorununu çözmek ve barışı getirmek için bir tarafta IRA ve Sinn Fein liderleri, diğer yanda Başbakan Blair siyasal risk aldılar.Bu arada Britanya’da muhafazakar muhalefet, süreci baltalamadı, istismar etmedi, sessiz kaldı. Böylece barış süreci bir bakıma partilerüstü bir konu olarak tutuldu.Ezgi Başaran’ın dünkü Radikal’da yayımlanan güzel röportajında Sinn Fein liderinin altı çizilmesi gereken bir tespiti daha var.Demiş ki:“Askeri bir kördüğüm vardı. Yani ne IRA İngiliz ordusunu, ne de İngiliz ordusu IRA’yı yenebiliyordu. Savaşın en büyük tehlikelerinden biri, savaşanların anlık eylemlere takılması, bir adım geri çekilip büyük resmi görememeleridir. Bugün bile İngiliz istihbaratıyla ordusunda barış sürecine karşı güçler mevcut. Başbakan Blair onlardan farklı düşünebildiği ve şiddeti bitirebileceğine inandığı için zor olanı başardı.”Gerry Adams’ın askeri kördüğüm diye tarif ettiği bu nokta bana Murat Karayılan’ın yine Radikal’den Ertuğrul Mavioğlu’na geçen ay Kandil’de yaptığı açıklamayı anımsattı:“Devlet bizi yenemeyecek. Ama biz de devleti yenemeyeceğimizi anladık.”(Radikal, 28 Ekim 2010)Ezgi Başaran, Gerry Adams’a sormuş:“Teröristlerle masaya oturmayız diyen bir devleti anlayabilir misiniz?”“Hayır anlamam. Arka kapılar bulunur, gizli görüşmeler yapılır. Dünyanın her yerinde olmuştur. Bizde de böyle oldu. Devletler öyle söyler ama... Kamuya kapalı gayri resmi kanallarda görüşmeler yapılır. Niye böyle derler peki? Zayıf görünmekten korktukları için...”“Otuz yıl süren savaşta en büyük hata neydi?”Gerry Adams’ın yanıtı:“Siyasetçilerin 1970’de sorunu askere emanet etmeye karar vermeleridir, en büyük hata. Siyasal sorunlar siyasal çözümler gerektirir. Bundan kaçmak savaşa ortak olmaktır.““Türkiye örneğinde ne düşünüyorsunuz?”“Taraflar arasında diyalog olmazsa savaşın devam edip gideceğini gören cesur bir lider gerekiyor. Ön şartlarla sadece zaman kaybediliyor, kan akmaya devam ediyor.”“Siz bir zamanlar IRA’nın şiddet eylemlerini, İngiliz askerlerinin öldürülmesini desteklediniz. Böyle bir öfkeden nasıl kurtulur bir insan?”“IRA’nın silah kullanmasını desteklediğim zaman orta yerde başka bir seçenek yoktu. Ama on yıldan fazla zamandan beri, ‘Şiddet dışında bir seçenek vardır’ diyorum. Bu seçeneğin yaratılması için de canımı dişime taktım. Hatta hapse düştüğümde bana işkence yapan askerlerden biriyle karşılaştım bir gün. Benden özür diledi, ben de onu affettim.”Türkiye’de barış isteyenlerin, genç meslektaşım Ezgi Başaran’ın dünkü Radikal’de çıkan Gerry Adams mülakatını dikkatle okumalarını tavsiye ediyorum. </TEXT>
</DOC>
