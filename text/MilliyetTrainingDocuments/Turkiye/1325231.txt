<DOC>
<DOCNO> 1325231 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f5798d5/l/0l0smilliyet0n0btr0c0ekuzum0esesimi0eduymadin0emi0e0cturkiye0csondakika0c0a40b110b20a10a0c1310a2120cdefault0bhtm/story01.htm </URL>
<DATE> 2010/11/04 </DATE>
<TIME> 15:11:12.0 </TIME>
<AUTHOR>  </AUTHOR>
<HEADLINE>
���kuzum sesimi duymad��n m��?���
</HEADLINE>
<TEXT> ANTALYA'nın Serik İlçesi'ndeki Köprüçayı Irmağı'nda, arkadaşlarıyla oynarken sulara kapılarak kaybolan 11 yaşındaki Selami Peşman'ın 10 gün sonra cesedi bulundu. Selami Peşman'ın annesi Ayşe Peşman, “Kuzum sesimi duymadın mı? Aç nasıl durdun?” diye feryat etti.Dr. Gülşen Baki İlköğretim Okulu 5'inci sınıf öğrencisi Selami Peşman, 25 Ekim Pazartesi günü okuldan eve geldikten sonra annesine, “Arkadaşlarımla ders çalışmaya gideceğim” diyerek evden ayrılırken, kardeş olan M.A. ve A.A.A. adlı 2 arkadaşıyla birlikte Belkıs Beldesi'nde bulunan Köprüçayı Irmağı'na gitti. Çocuklar burada oynarken Selami Peşman akıntıya kapılarak kayboldu, korkan arkadaşları ise Selami'nin elbiselerini çalılıkların arasına sakladıktan sonra evlerine döndü. Selami Peşman, eve dönmeyince ailesinin haber vermesi üzerine araştırma başlatan polis, çocuğun arkadaşları M.A. ve A.A.A. ile bağlantıya geçti. İlk anda Selami Peşman'ı gördüklerini kabul etmeyen çocuklar, polisin sorgulaması sonunda arkadaşlarının Köprüçayı Irmağı'na girdikten sonra sulara kapıldığını söyledi.Sivil savunma ekipleri, deniz polisi ve jandarma tarafından ırmakta ve çevresinde aranan Selami'nin cesedi bugün saat 11.00 sıralarında 70 yaşındaki Hasan Koyak tarafından oyun oynadığı yerden yaklaşık 1 kilometre ileride Manavgat'a bağlı Çakış Köyü Andızlıdar Mevkii'nde bulundu. Irmak kenarında yürürken cesedi fark ettiğini belirten Hasan Koyak, “Çocuğun kaybolduğunu önceden duymuştum. Su kenarında çakılların üzerinde cansız bedenini gördüm. Hemen jandarmaya haber verdim” dedi.Çocuğun cesedinin bulunması ardından gelen jandarma ekipleri geniş güvenlik önlemi alırken, çocuğunun kaybolduğu yerde bekleyen acılı anne ve baba olay yerine gelerek ağıtlar yaktı. Selami Peşman'ın annesi Ayşe Peşman, “Ben şimdi sensiz ne yaparım” diye feryat etti.Selami Peşman'ın cesedi, kesin ölüm nedeninin belirlenmesi için otopsi yapılmak üzere Antalya Adli Tıp Kurumu’na gönderildi.</TEXT>
</DOC>
