<DOC>
<DOCNO> 1335011 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f9d03d9/l/0L0Smilliyet0N0Btr0C60Enci0Ecinayete0Eonlem0Cturkiye0Csondakika0C130B110B20A10A0C13140A650Cdefault0Bhtm/story01.htm </URL>
<DATE> 2010/11/14 </DATE>
<TIME> 07:06:57.0 </TIME>
<AUTHOR>  </AUTHOR>
<HEADLINE>
6'ncı cinayete önlem
</HEADLINE>
<TEXT>’de geçen ağustos ayında komşusunun evini pompalı tüfekle basıp iftar sofrasında 4 kişiyi katleden, her yerde aranırken ‘kalanları da öldüreceğim’ diye tehdit savurduktan sonra dün de yine aynı eve gelip, 35 yaşındaki ikiz kardeşlerden Mehmet Sadık Toprak'ı öldüren 55 yaşındaki İhsan Doğu'nun yakalanması için jandarma ve polis özel ekip kurdu. Toprak ailesinin 5 ferdini öldüren şüpheli İhsan Doğu'nun, 6'ncı cinayetini engellemek için de en son katledilen Mehmet Sadık Toprak'ın ikizi Mehmet Emin Toprak evde bulunan silahlarla ilgili iki gün karakolda tutuldu, ardından koruma altındaki evine döndü.
Eskişehir'in merkeze bağlı beldesiyken mahalleye dönüştürülen Muttalip’deki toplu cinayete, iki komşu arasında önce hayvan otlatma sonra da köpek kavgası neden oldu. İhsan Doğu, husumet duyduğu komşusu Yusuf Toprak'ın evini 23 Ağustos 2010 günü pompalı tüfekle bastı. Doğu, iftar sofrasında bulunan aile fertlerinden 62 yaşındaki Yusuf Toprak, eşi 59 yaşındaki Fatma Toprak, oğulları 39 yaşındaki Selahattin Toprak ile akrabaları 48 yaşındaki Zeynep Ruhan’ı öldürdü. Yusuf Toprak’ın ikiz çocuklarından 35 yaşındaki Mehmet Sadık Toprak da saldırıda yaralandı.
FİRARDAYKEN TEHDİT ETTİ, GELİP ÖLDÜRDÜ
Seri cinayetten sonra kaçan İhsan Doğu'yu her tarafta arayan jandarma bir türlü yakalayamadı. Muttalip'te bazı kişilere haber gönderen Doğu, “Kalanları da öldüreceğim” diyerek, saldırıdan yaralı kurtulan Mehmet Sadık Toprak, ikizi Mehmet Emin Toprak ve evli olan 4 çocuk annesi kız kardeşleri Naciye Böğüt'ü de hedef alıp tehditler savurdu.
İhsan Doğu'nun kadın kıyafetiyle geceleri mahalleye geldiği ve yeni bir saldırı için keşifte bulunduğu ihbarları yapılırken, ikizler Mehmet Sadık ve Mehmet Emin Toprak kardeşler koruma istedi. Jandarma bir süre Toprak ailesinin evinin önünde nöbet tuttu, daha sonraki günlerde çekildi.
İhsan Doğu, dün saat 03.00 sıralarında iddiaya göre kadın kıyafetinde mahalleye geldi ve yine pompalı tüfekle Toprak ailesinin evini bastı. İkizler Mehmet Sadık ve Mehmet Emin Toprak'ın uyuduğu odanın penceresinden içeriye peş peşe ateş açtı. Daha önceki saldırıda yaralanan ve günlerce hastanede tedavi gören Mehmet Sadık Toprak, bu kez yaşamını yitirirken ikizi Mehmet Emin yan odaya kaçmayı başardı ve saldırıdan yara almadan kurtuldu.
ADLİYEDEN KORUMA ALTINDAKİ EVE
Olayın ardından katil zanlısı İhsan Doğu’nun yakalanmasına çalışılırken, saldırganın hedefindeki ailenin son erkek ferdi Mehmet Emin Toprak, jandarmalar tarafından Muttalip Jandarma Karakolu'na getirildi.
İki gün Muttalip Jandarma Karakolu'nda tutulan Mehmet Emin Toprak'ın, önce evde bulunan ruhsatsız 2 tüfek ve 1 tabancayla ilgili ‘şüpheli’ olarak gözaltına alındığı söylendi. Olay sırasında bu silahların da kullanıldığı iddiası ortaya atıldı. Olaydan sonra yakınlarına “Pencereden yattığımız odaya ateş edilince yan odaya kaçarak kurtuldum. Evdeki silahları kullanmama vaktim olmadı” diyen Mehmet Emin Toprak, bugün akşam saatlerinde adliyeye sevk edildi.
Adliyede savcıya ifade verdikten sonra çıkarıldığı nöbetçi mahkemede serbest bırakılan Mehmet Emin Toprak, ailesinin 5 ferdine mezar olan Muttalip'teki evine döndü. Mehmet Emin Toprak'ın, iki baskında 5 yakınını öldüren İhsan Doğu yakalanıncaya kadar koruma altında tutulacağı belirtildi.
JANDARMA VE POLİS ARIYOR
Evlerini iki kez bastığı Toprak ailesinin 5 ferdini öldüren İhsan Doğu, jandarma ve polisin oluşturduğu özel ekiple her yerde aranırken, gidebileceği yerlere baskınlar yapılıyor.
Başta Muttalip Mahallesi olmak üzere tüm Eskişehir'de giriş ve çıkış noktaları kontrol ediliyor, şüpheli araçlar aranıyor.
MAHALLE SAKİNLERİ TEPKİLİ
Komşuları İnsan Doğu tarafından 5 ferdi katledilen Toprak alisenin evinin bahçesinde bugün toplanan bir grup kadın, can güvenlikleri olmadığını, jandarmanın değil polisin mahallede önlem almasını istedi.
“Can güvenliğimiz yok. Katil keklik gibi tek tek insanları avlıyor. Yakında sıra bize gelecek” diyen kadınlar, jandarmanın 2.5 ayda katliamı yapan bir kişiyi yakalayamamasını eleştirdi.
Mahalle sakinleri, son saldırıda öldürülen Mehmet Sadık Toprak’ın olaydan 3 gün önce  İhsan Doğu’yu bir taksi içerisinde evlerinin yakınında gördüğünü, durumu jandarmaya bildirdiğini, ancak ona “Hayal görmüşsündür” denildiğini iddia etti. Bir mahalle sakini de bir taksinin ön tarafında yüzü gözü kapalı bir kadının oturduğunu görünce, bunun İhsan Doğu olabileceğinin jandarmaya bildirdiğini belirterek, “Çünkü bizim burada bir kadın tek başına taksinin ön koltuğuna oturmaz” dedi.</TEXT>
</DOC>
