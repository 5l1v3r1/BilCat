<DOC>
<DOCNO> 1333620 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f84ae80/l/0l0smilliyet0n0btr0cgazinoda0epompali0edehset0cturkiye0csondakika0c10a0b110b20a10a0c13127270cdefault0bhtm/story01.htm </URL>
<DATE> 2010/11/10 </DATE>
<TIME> 21:42:17.0 </TIME>
<AUTHOR>  </AUTHOR>
<HEADLINE>
gazinoda pompal�� deh��et
</HEADLINE>
<TEXT>ANTALYA'da, eğlenmek için gittikleri gazinoda, davet ettikleri kadın şarkıcının masalarına gelmemesi üzerine sinirlenen 3 genç, otomobilin bagajından aldıkları pompalı tüfekle işyerine defalarca ateş etti. Gazinoda büyük panik yaşanırken, kaçan gençler bir çiftlik evinde yakalandı.Olay dün gece yarısı merkeze bağlı Aksu İlçesi Çalkaya Mahallesi'ndeki Çetinkaya adlı gazinoda meydana geldi. İddiaya göre 28 yaşındaki Ali Rıza Y., 19 yaşındaki Hüseyin Y. ve 18 yaşındaki Ali Y., Serik'ten eğlenmek için Aksu'da bulunan gazinoya geldi. Burada alkol alıp gece boyunca eğlenen 3 genç, ilerleyen saatlerde şarkıcı kadının masalarına gelmesini istedi.Bu talepleri yerine getirilmeyen gençler sinirlenerek hesabı istedi. 400 TL gelen hesabı ödeyen 3 genç, daha sonra gazinodan çıkarak otomobillerine yöneldi. Gençlerden Ali Rıza Y. otomobilin bagajından aldığı pompalı tüfekle işyerine peşpeşe defalarca ateş etti. Şans eseri işyerinde ölen ya da yaralanan olmazken gençler olay yerinden kaçtı. İşyerinde inceleme yapan Aksu İlçe Asayiş Büro Amirliği ekipleri, çalışanların ifadelerine başvurdu. Polis kısa sürede 3 şüphelinin kimliğini tespit etti.Polis, 2 gencin Serik'te bir çiftlik evinde olduğunu belirleyince bugün öğle saatlerinde çiftliğe baskın düzenledi. Baskında yakalanan 3 şüpheli, Antalya'ya getirilerek doktor kontrolünden geçirildi. Şüphelilerin sorgularının sürdüğü bildirilirken, ilk sorgularında şarkıcının masalarına gelmediği için alkolün etkisiyle sinirlendiklerini söyledikleri öğrenildi.</TEXT>
</DOC>
