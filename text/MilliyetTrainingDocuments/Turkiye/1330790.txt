<DOC>
<DOCNO> 1330790 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f6d0ba5/l/0L0Smilliyet0N0Btr0Clisede0E50Elira0Ekavgasi0Cturkiye0Csondakika0C0A70B110B20A10A0C1311420A0Cdefault0Bhtm/story01.htm </URL>
<DATE> 2010/11/08 </DATE>
<TIME> 11:09:14.0 </TIME>
<AUTHOR>  </AUTHOR>
<HEADLINE>
Lisede 5 lira kavgası
</HEADLINE>
<TEXT>Gündoğan Beldesi’ndeki Fahriye Ilıcak Endüstri Meslek Lisesi 12/C sınıfında 30 öğrencinden yıllıkta yer alacak fotoğraf için 5'er lira para istendi. İddiaya göre geçen salı günü müdür yardımcıları G.Y. ve E.D. matematik dersini bölerek öğrencilerden 5’er lira topladı. Para vermek istemeyen öğrencilerden S.E., E.K. ve G.Ö.’nün ise cüzdanlarından zorla 5’er lira aldı. 
Bu olay üzerine 3 öğrenci cüzdanlarından zorla 5'er lira aldıkları iddiasıyla müdür yardımcıları G.Y. ve E.D. hakkında savcılık ile kaymakamlığa suç duyurusunda bulundu.
EĞİTİM- SEN'DEN 
Eğitim- Sen  Şube Sözcüsü Engin Karataş da yazılı bir açıklama yaparak olayı kınadı. Açıklamada, şikayetçi 3 öğrencinin, cüzdanlarındaki paranın yşemek parası olduğunu söylemelerine karşın okulun müdür yardımcıları tarafından zorla alındığı ileri sürüldü.
Okullarda değişik adlar altında para toplandığı belirtilen Eğitim- Sen açıklamasında, “Öğrenci ve velilerimiz okullarda para toplanmasını istemiyorlar. İlk ve orta öğretim kurumlarında her ne ad altında olursa olsun para toplanması suçtur. Bodrum’da keyfi okul yönetimi anlayışı, öğretmenlerimizi olduğu kadar öğrenci ve velilerimizi de rahatsız etmektedir. İlçe Milli Eğitim Müdürlüğü, okul müdürleriniuyarmalıdır. Okul müdürleri yönetmeliklere uygun hareket etmelidir” denildi.
MÜDÜR İNANAMADI
Olayla ilgili gazetecilerin görüşüne başvurduğu Bodrum Milli Eğitim Müdürü Mustafa Özcan ise olaydan haberdar olmadığını belirterek, “Bir öğretmenin bir öğrencinin cebinden üstelik yemek parası olan 5 lirayı alabileceğini asla düşünmüyorum. Tam aksine olsa olsa öğretmen cebinden çıkartıp öğrenciye yemek parasını verir. Öğrencinin cebinden, cüzdanından zorla para alma olayı doğru ise bu gerçekten kötü bir durumdur ve hiç düşünmeden gereğini yaparım” dedi.
Son günlerde bazı kurumlar tarafından Milli Eğitim'in asılsız iddialarla yıpratılmak istendiğini de kaydeden Mustafa Özcan, “Bazıları da buna alet olmaktadır. Ancak konuyu araştırması için hemen bir muhakkik görevlendireceğim. Doğruysa gereken cezalar verilir. Eğer yanlışsa bu tür iddiaların kurumun yıpratılması amacı ile yapıldığı ortaya çıkar. Yine de tekrar söylüyorum, bir eğitim camiasında öğrencinin cebinden zorla 5 lirasını alabilecek bir öğretmenin olduğunu düşünemiyorum” dedi</TEXT>
</DOC>
