<DOC>
<DOCNO> 1331871 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f738d04/l/0l0smilliyet0n0btr0caytac0edurak0ehakkinda0ebir0eiddia0edaha0cturkiye0csondakika0c0a80b110b20a10a0c13117930cdefault0bhtm/story01.htm </URL>
<DATE> 2010/11/08 </DATE>
<TIME> 17:11:50.0 </TIME>
<AUTHOR>  </AUTHOR>
<HEADLINE>
ayta�� durak hakk��nda bir iddia daha
</HEADLINE>
<TEXT>İÇİŞLERİ Bakanlığı’nca hakkındaki soruşturmalar nedeniyle 7 ay önce Adana Büyükşehir Belediye Başkanlığı görevinden uzaklaştırılan Aytaç Durak’ın oğlu Gökhan Durak’a ait yerel televizyona, belediye şirketi Koza A.Ş.’nin reklam karşılığı büyük miktarlarda para aktardığı iddia edildi.Adana’da günlük yayımlanan Adana Haber Gazetesi, bir süre önce başlattığı ‘Tüccar olduk’ başlıklı yazı dizisinde, kendileri de dahil birçok yerel yayın kuruluşunun bürokrat ya da siyasetçiler tarafından ‘kullanıldığını’, bunun karşılığında büyük ödemeler yapıldığı iddialarını yazmaya başladı. Gazetenin bugünkü sayısında da, belediye şirketi Koza A.Ş.’nin 2009 yılı için Durak Ailesi’ne ait Çukurova TV’ye 300 bin lira reklam ücreti ödediğini, kentteki diğer günlük, haftalık gazeteler, dergiler, televizyonlar, radyolar ve matbaalara ise yapılan ödemenin toplam 154 bin lirada kaldığı iddia edildi. ‘Baba Durak yol vermiş, oğul Durak Koza A.Ş.’yi yemiş bitirmiş!’ manşetiyle çıkan gazete, iki yılda Çukurova TV’ye belediye şirketinden aktarılan kaynağın 500 bin lirayı bulduğunu, Aytaç Durak’ın oğlu Gökhan Durak’ın televizyonuna belediye kaynaklarından “kıyak çektiğini’ öne sürdü.Koza A.Ş. Yönetim Kurulu Başkanı, CHP Belediye Meclis Üyesi Bekir Sıtkı Özer, şirketin son 2 yıllık hesaplarının incelendiğini, ‘belgelerin Aytaç Durak döneminde belediye şirketi Koza A.Ş.’nin Çukurova TV tarafından yağmalandığını ortaya koyduğunu’ söyledi. Özer, son iki yıllık hesaplar incelendiğinde yapılan ödemelerin ortaya çıktığını, ancak ‘kılıfına uydurulduğu için’ yasal zeminde bir şey yapamadıklarını ifade etti.DURAK: TELEVİZYON HER YERDEN REKLAM ALABİLİRAytaç Durak ise oğluna ait televizyonun bir ticari şirket olduğunu ve her yerden ilan veya reklam alabileceğini, ortaya atılan rakamların gerçeği yansıtmadığını savundu. Görevde olduğu süreçte Çukurova TV’ye yapılan ödemelerin tek tek çıkarılması için ilgilisine talimat verdiğini ifade eden Durak, “Nasıl gazeteler ve diğer televizyonlar ayakta kalmak için reklam alıyorsa, benim oğlumun televizyonu da öyle reklam alıyor. Şantajla geçinmiyor. Yazılan rakamlar gerçek değil. Hukuk önünde hepsiyle hesaplaşıyorum, hesaplaşmaya da devam edeceğim” dedi.Aytaç Durak, bir arsa ile ilgili imar değişikliği için bazı Belediye Meclisi üyelerinin 260 bin dolar rüşvet pazarlığı yaptığı iddialarıyla ilgili ses kasetini Meclis toplantısında dinletince, kendisi hakkında da bir çok iddia ortaya atılmış ve İçişleri Bakanlığı’nca 28 Mart’ta açığa alınmıştı.DURAK HAKKINDA 3 DAVA İçişleri Bakanlığı’nın soruşturmaları sonunda ve adliyeye yapılan şikayetlerin değerlendirilmesinin ardından Aytaç Durak hakkında 3 dava açıldı. Durak'ın, eşi Fahriye Durak’a ait 11 bin 260 metrekarelik arsayla ilgili yüksek miktarda rant sağlayarak görevi kötüye kullandığı iddiasıyla 1- 3 yıl hapis cezası istemiyle yargılaması devam ediyor. Durak hakkında ayrıca, seçim döneminde tarafsız davranılmadığı ve belediye olanaklarının kişisel propagandaya alet edildiği iddiasıyla 3 aydan 2 yıla kadar hapis cezası istemiyle dava açıldı. CHP’li Meclis Üyesi Mehmet Esendemir’in suç duyurusunu değerlendiren Adana Cumhuriyet Savcısı, rüşvet görüşmesinin kaydedildiği ileri sürülen kaseti mecliste dinlettiği iddiasıyla Durak hakkında 5 yıla kadar hapis cezası istemiyle dava açtı.Bu arada, yürütülen incelemelerde Durak’ın damadı Bekir Cavcav’a 13 bin 56 metrelik arsanın belediyeye ait yarı hissesinin satışında, diğer hissedar vatandaşın önalım hakkının engellenerek mağduriyetine neden olduğu iddiasıyla soruşturma izni verildi. İçişleri Bakanlığı’nca Durak’la ilgili muhtelif konularda 19 ayrı soruşturma izni verildiğini açıklamış, 3 ayrı incelemenin devam ettiğini bildirmişti.</TEXT>
</DOC>
