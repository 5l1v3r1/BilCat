<DOC>
<DOCNO> 1329581 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f675971/l/0l0smilliyet0n0btr0cdiyarbakir0ea0ehamsi0cturkiye0csondakika0c0a60b110b20a10a0c13110a790cdefault0bhtm/story01.htm </URL>
<DATE> 2010/11/06 </DATE>
<TIME> 17:09:40.0 </TIME>
<AUTHOR>  </AUTHOR>
<HEADLINE>
diyarbak��r'a hamsi
</HEADLINE>
<TEXT>Poyrazköy Balıkçılar Kooperatifince Samsun'dan Diyarbakır'a getirilen 18 ton hamsi, merkez ve ilçelerdeki yoksul ailelere dağıtılmak üzere Tarım İl Müdürlüğünün bahçesinde 3'er kiloluk poşetlere konuldu. Balıklar, ihtiyaç sahibi vatandaşlara dağıtılacak.Tarım İl Müdürü Mehmet Ali Koçkaya, organizasyonun büyük bir dayanışma örneği olduğunu belirterek, herhangi bir izdihama yol açmamak adına balıkları 6 bin ailenin adresine teslim edeceklerini bildirdi.Bu yardımın aynı zamanda balık tüketimine de katkı sunacağını düşündüklerini kaydeden Koçkaya, şöyle dedi: ''Uzmanlar en sağlıklı etin balık olduğunu belirtiyor. Türkiye, balıkçılık açısından dünya ülkeleri arasında önemli bir yere sahip. Ülkemizin üç tarafı denizlerle çevrili ancak balık tüketimimiz gelişmiş Avrupa ülkeleri ile aynı oranda değil. Diyarbakır halkımızın beslenme kültürüne balığı da yerleştirmek açısından bu organizasyonu çok önemsiyoruz. Bu birliktelik umuyorum ki Karadenizli kardeşlerimizin Diyarbakır halkına vereceği bir kardeşlik mesajı ve köprüsü olacak.'' Poyrazköy Balıkçılar Kooperatifi Başkanı Mustafa Kokoş da Karadeniz ve İstanbul'daki balıkçılar olarak beş yıldır yoksul vatandaşlara hamsi dağıtmayı sürdürdüklerini, bu yıl da Anadolu'daki vatandaşlara Karadeniz hamsisini tattırmayı arzu ettiklerini söyledi.Anadolu turuna ilk olarak Diyarbakır'dan başladıklarını anlatan Kokoş, amaçlarının kardeşlik ve dostluğu pekiştirerek, hamsi yeme zevkini Diyarbakır halkı ile paylaşmak olduğunu vurguladı.Kokoş, önümüzdeki günlerde Anadolu'daki tüm illerde balık dağıtımı gerçekleştirmeyi hedeflediklerini kaydederek, ''Bundan sonraki adreslerimiz Tunceli, Hakkari ve Batman olacak. Bu dayanışma örneğini sürdürmeye devam edeceğiz'' dedi.Ege Bölgesi Gırgır Balıkçıları Derneği Başkanı Mehmet Aksoy da hamsiyi bu yıl en ücra köşelere dağıtarak balık tüketme alışkanlığını bölgedeki vatandaşlara da kazandırmayı hedeflediklerini dile getirdi.Öte yandan, Türk Kızılayı Diyarbakır Şubesi'nde de yoksul vatandaşlara hamsi dağıtıldı.</TEXT>
</DOC>
