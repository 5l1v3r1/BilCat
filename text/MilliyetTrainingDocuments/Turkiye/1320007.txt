<DOC>
<DOCNO> 1320007 </DOCNO>
<SOURCE> Milliyet </SOURCE>
<URL> http://rss.feedsportal.com/c/32727/f/510885/s/f3c6f57/l/0L0Smilliyet0N0Btr0C40Emilyon0Edolar0Ecalan0Ehirsizlar0Eparayi0Egorunce0Ebirbirlerini0Etokatlamis0Cturkiye0Csondakika0C0A10B110B20A10A0C130A87320Cdefault0Bhtm/story01.htm </URL>
<DATE> 2010/11/01 </DATE>
<TIME> 15:19:27.0 </TIME>
<AUTHOR>  </AUTHOR>
<HEADLINE>
4 milyon dolar çalan hırsızlar parayı görünce birbirlerini tokatlamış
</HEADLINE>
<TEXT>Demirtaş Organize Sanayi Bölgesi’ndeki Seçkin S’ye ait tekstil fabrikasına giren Alparslan Gökhan D. (20) ve E.D. (17), arkadaşları M.K’yi (25) dışarda gözcü olarak bırakıp depodan yönetim katına geçti.

Fabrika sahibinin odasındaki çekmeceleri karıştırırken çelik kasanın anahtarını ele geçiren zanlılar, televizyon dolabına gizlenmiş kasayı buldu. Kasayı anahtarla açtıklarında 4 milyon doları gören zanlılar, ne yapacağını şaşırdı.

Kendilerini toparladıktan sonra paraları poşetlere dolduran zanlılar, paranın yaklaşık 1,5 milyon dolarını fabrikanın 200 metre ilerisindeki zeytin ağaçlarının altına gömerek, M.K’nin yanına gitti.

M.K. ile birlikte tekrar yönetim katına çıkan zanlılar, paranın geri kalanını koydukları poşetleri alarak kaçtı.

Sabah iş yerine gelen çalışanların ihbarı üzerine olay yerine gelen 30 kişilik polis ekibi arama yaptı.

Zanlıların istinat duvarını atladıkları sırada yere 10 bin  düşürdüğünü fark eden polis memurları, bölgedeki ayak izlerini takip ederek zeytin ağaçları ve sazlıklar arasında poşetlerle gömülü 1,5 milyon dolara ulaştı.

Bu kişilerin tekrar dönüp toprak altına sakladıkları parayı almaya gelme ihtimali üzerine polisler, eski bir araçta, kendilerini alkol alan kişiler gibi göstermek için ellerinde boş bira şişeleriyle nöbet tuttu.

Aynı akşam saat 22.00 sıralarında E.D. ve yanındaki 3 arkadaşı, ellerinde bavulla gelip toprağı kazmaya başladıkları sırada yakalandı.

E.D’nin, polise verdiği ifadede, yanındaki 3 arkadaşının olaydan haberi olmadığını, soygunu kendisi ile 2 ay önce  suçundan yattığı cezaevinden tahliye olan Alparslan Gökhan D. ve M.K. ile yaptıklarını itiraf ettiği öğrenildi.

Bilgisayar çalmak için girdikleri iş yerinde çelik kasayı açtıklarında şok geçirip birbirlerini tokatladıklarını anlattığı öğrenilen E.D’nin ifadeleri doğrultusunda Alparslan Gökhan D. evinde yakalandı,  800 bin dolarla kaçan M.K’nin arandığı bildirildi.

Ele geçirilen paranın fabrika sahibi Seçkin S’ye teslim edildiği belirtildi</TEXT>
</DOC>
