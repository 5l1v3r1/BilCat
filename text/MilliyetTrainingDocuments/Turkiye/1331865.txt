<DOC>
<DOCNO> 1331865 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510885/s/f7415c5/l/0l0smilliyet0n0btr0cmersin0euniversitesi0ende0ebicakli0ekavga0cturkiye0csondakika0c0a80b110b20a10a0c13118210cdefault0bhtm/story01.htm </URL>
<DATE> 2010/11/08 </DATE>
<TIME> 17:11:40.0 </TIME>
<AUTHOR>  </AUTHOR>
<HEADLINE>
mersin ��niversitesi'nde b����akl�� kavga
</HEADLINE>
<TEXT> MERSİN Üniversitesi'nde (MEÜ) çıkan tartışmada sol görüşlü olduğu öne sürülen öğrenci Tayfun Çelik bacaklarından bıçaklandı, Çelik'in götürüldüğü hastanede çıkan arbede de 1'i polis 2 kişi dövüldü, 2 kişi de gözaltına alındı.MEÜ Meslek Yüksek Okulu öğrencisi Tayfun Çelik, Çiftlikköy Kampusu'nda, henüz kimliği belirlenemeyen kişilerce bacağından bıçaklandı. Çelik, MEÜ Araştırma ve Uygulama Hastanesi'ne götürülerek tedavi altına alındı. Olay üzerine MEÜ Rektörü Prof.Dr. Suha Aydın, hastaneye gelerek yaralı öğrencinin sağlık durumu ile ilgili bilgi aldı. Bu sırada, yaralı öğrencinin arkadaşları da bilgi alabilmek için acil servise girdi. Bir süre sonra Rektör Prof.Dr. Suha Aydın'ın ziyaretçi öğrencilerden birini tokatladığı iddiası üzerine acil servis içinde öğrenciler ile polis ve özel güvenlik görevlileri arasında arbede çıktı. Arbede sırasında, polis gaz kullanarak öğrencileri etkisiz hale getirmeye çalıştı.Acil servis dışına taşan kavga, hastane önünde de devam ederken, 1 polis memuru ile 1 öğrenci yaralandı. Hastane acilinde bekleyen hastalar da sıkılan gazdan etkilenerek kendilerini güçlükle dışarı attı. Gerginlik hastane önünde de devam ederken, bölgeye takviye polis ekipleri sevk edildi. Olay çıkaran öğrenciler gözaltına alınmak istenince, yeniden arbede çıktı. Direnen öğrencilerle polis arasında yaşanan arbede sırasında bir eczanenin camları kırıldı. 2 öğrenci gözaltına alınırken, gözaltına alınan MEÜ öğrencisi Dersim Gül'ün aynı zamanda ÖDP Parti Meclis Üyesi olduğu öne sürüldü.Dersim Gül, gözaltına alınmadan önce yaptığı açıklamada, arkadaşlarının üniversite kampusu içinde bıçaklandığını belirterek, “Arkadaşımızın durumu ile ilgili bilgi almaya geldiğimizde, Rektör Prof.Dr. Suha Aydın ‘Neden şikayetçi olmuyorsunuz?’ diyerek bize çıkıştı. Bu nedenle tartıştık. Bizi okuldan atmakla tehdit etti. Ben de ‘Bu yüzden bizi okuldan atamazsın’ dedim. Bu sırada bana vurdu” diye konuştu. Hem arkadaşlarının bıçaklandığını, hem rektörden dayak yediğini hem de polis ve özel güvenlik elemanlarının saldırısına uğradığını iddia eden Gül, Rektör Prof.Dr. Suha Aydın’dan şikayetçi olduğunu söyledi.Hastane önündeki gerginlik sürerken, bölgeye çok sayıda çevik kuvvet polisi de sevk edildi. Olaylarla ilgili açıklama yapmayan Rektör Prof.Dr. Suha Aydın, öğrencilerden şikayetçi olmadı.</TEXT>
</DOC>
