<DOC>
<DOCNO> 1323699 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f529909/l/0l0smilliyet0n0btr0cdomates0ekazak0egiydi0cekonomi0chaberdetay0c0a40b110b20a10a0c130a99430cdefault0bhtm/story01.htm </URL>
<DATE> 2010/11/04 </DATE>
<TIME> 01:00:11.0 </TIME>
<AUTHOR>  </AUTHOR>
<HEADLINE>
domates kazak giydi
</HEADLINE>
<TEXT>EKONOMİ SERVİSİDaha önceki aylarda ağırlıklı olarak gıda fiyatlarındaki artışa bağlı yükselen Tüketici Fiyatları Endeksi’ni (TÜFE) ekimde giyim grubundaki artışlar da yukarı taşıdı. Türkiye İstatistik Kurumu’nun (TÜİK) dün yaptığı açıklamaya göre TÜFE ekimde beklentilerin üzerinde ve yüzde 1.83 arttı. Bu oran son dokuz ayın da en hızlı artışının ekimde yaşandığına işaret etti. Artışın yüzde 1.78’lik bölümü ise gıda, giyim ve ayakkabı kalemlerinden kaynaklandı. Ekimde üretici fiyatları endeksi (ÜFE) ise yüzde 1.21’lik artış kaydetti. Yıllık enflasyon ise baz etkisi sebebiyle geriledi. TÜİK verilerine göre yıllık enflasyon TÜFE’de yüzde 8.62, ÜFE’de yüzde 9.92 oldu. Merkez Bankası’nın ekim ayı ikinci beklenti anketinde TÜFE beklentisi yüzde 1.15 artış düzeyindeydi. Söz konusu ankette yıl sonu enflasyon beklentisi de yüzde 7.60 olarak belirlenmişti. Alkol bu artışı körüklerEnflasyondaki artışın gelecek iki ay içinde de artması bekleniyor. Bunun en önemli nedeni ise alkollü içkilere uygulanan ÖTV artışı ile İstanbul’da ulaşıma yapılan zam. TSKB ekonomisti Başar Yıldırım, “Zamların etkisiyle yıl sonu için TÜFE’de yüzde 7.5 olan tahminimizi 7.8’e çekiyoruz” dedi. Analistler TÜFE’nin ekimde beklentilerin üzerindeki artışına karşın yıllık enflasyonun gerilemeye devam ettiğini belirtirken, Merkez Bankası’nın yakından takip ettiği “I” çekirdek göstergesinde yıllık enflasyon oranının yüzde 2.50 ile tarihin en düşük seviyesine gerilemiş olması da, para politikası tarafında değişiklik olmayacağı görüşünü teyit ettiğini düşünüyorlar.‘Gıdada  sürpriz artış oldu’Ekimde gıda fiyatlarındaki artış, yüzde 4.52 ile beklentilerin üzerine çıktı. Gıdanın yanında mevsimsel nedenlerden ötürü giyim alt grubunda da yüzde 7.63’lük artış oldu. Geçen ayların zam şampiyonu domates, yine birinciliği yüzde 112’lik artışla kimseye kaptırmadı. Domatesi yüzde 33.58 ile kabak, yüzde 27.72 ile bayan kazağı, yüzde 23.36 ile patates, yüzde 23.14 ile dolmalık biber, yüzde 22.19’la çocuk kabanı, yüzde 19.77 ile salça izledi. Ekimde fiyatı en çok düşen ürün ise yüzde 31.14’le limon olarak belirlendi.Finansbank Başekonomisti İnan Demir, “Gıda fiyatları enflasyondaki yukarı yönlü sürprizi açıklıyor. Gıdada geçen ay yüzde 4.7’lik artış vardı. Onun ardından bu ay yine ekim olması nedeniyle bir artış bekliyorduk ancak yüzde 4.5’e ulaşmasını beklemiyorduk” şeklinde konuştu. Yıllık artışta alkollü içecek ve tütün liderYıllık bazda TÜFE’de en yüksek artış   yüzde 23.77 ile alkollü içecekler ve tütün grubunda görüldü. Onu gıda ve alkolsüz içecekler (yüzde 17.08) ile lokanta ve oteller (yüzde 9.61) izledi.</TEXT>
</DOC>
