<DOC>
<DOCNO> 1328151 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f638b7c/l/0l0smilliyet0n0btr0chermes0ehanedanini0etek0etek0eavlayacak0cekonomi0chaberdetay0c0a60b110b20a10a0c1310a8680cdefault0bhtm/story01.htm </URL>
<DATE> 2010/11/06 </DATE>
<TIME> 01:00:59.0 </TIME>
<AUTHOR>  </AUTHOR>
<HEADLINE>
hermes hanedan��n�� tek tek avlayacak
</HEADLINE>
<TEXT>EKONOMİ SERVİSİDünyanın en büyük lüks imparatorluğu Louis Vuitton Moet Hennessy’nin (LVMH) tepesinde oturan Bernard Arnault, ipek eşarpları ve on binlerce euro’luk çantalarıyla ünlü Hermes’in tamamını ele geçirmek için pusuya yattı.Geçen ay Hermes’in yüzde 17 hissesini almayı başaran LVMH, iki yüz yıldır şirketin sahibi olan 220 kişilik Hermes hanedanını tek tek ikna ederek kalan yüzde 73 hisseyi de almak istiyor. Bunun farkına varan Hermes yönetimi, Arnault’dan satın aldığı hisseleri tekrar aile üyelerine satmasını istedi. Fransız Le Figaro gazetesine açıklama yapan Arnault ise, “Borsaya açık bir şirketin başı nasıl olur da bir yatırımcıdan hisselerini satmasını ister aklım almıyor. Biz Hermes hisselerini uzun vadeli yatırım olarak görüyoruz. Yaptığımız alım tamamen dostane. Hasmane tavır içinde olanlar, hisseleri satmamızı isteyenler” dedi.  Wall Street Journal gazetesinde yer alan habere göre LVMH’yi dünyanın en büyük lüks markasına dönüştüren Yönetim Kurulu Başkanı Arnault, bu konuda oldukça tecrübeli. Avrupa’da şampanya üreticisi ve modaevi sahibi birçok köklü aile varlıklarını bugün Fransa’nın en zengini olarak gösterilen Arnault’nun sabırlı ve inatçı manevraları sonucu LVMH’ye devretti. Üstelik kurt işadamı istediğini elde edene kadar yıllarca bekleyebilecek kadar da sabırlı. Örneğin LVMH, 1980’li yıllarda Fransız parfüm üreticisi Guerlain’in azınlık hisselerini almıştı. Sabırlı Arnault, aile içinde çıkan ayrılıklardan faydalandı ve 1994’te şirketin tamamı LVMH’nin kontrolüne geçti. 2 milyar dolara kapmıştıArnault, geçen ay borsada 251 dolardan işlem gören Hermes hisseleri için 115 dolar gibi oldukça iskontolu bir bedel ödemiş, toplam fatura 2 milyar doları bulmuştu. Arnault, o dönemde yaptığı açıklamalarda da Hermes’in yönetim kurulunda bir sandalye sahibi olmakla ilgilenmediğini belirtmişti. Ancak şimdi durumun değişmekte olduğu belirtiliyor. ‘Genç kuşak vefakâr’ JP Morgan’ın lüks ürünler analisti Melanie Flouquet LVMH’nin niyetiyle ilgili, “Şirket güçlü pozisyonda. Aile üyelerinin hisselerin bir kısmını ya da tamamını satmaya niyetli olduklarına dair işaretler verene kadar bekleyebilir” değerlendirmesini yaptı. Ancak Hermes hanedanının da Arnault’nun ataklarına karşı saldırıya geçmeye hazırlandığı belirtiliyor. Firmanın genel müdür yardımcısı ve aile üyesi olmayan Patrick Albaladejo ise, genç kuşak temsilcilerinin Hermes’e en az yaşı daha ileri üyeler kadar sahip çıktığı ve vefakâr olduğu  görüşünde. LVMH’de de aile kavgası sayesinde yönetimin tepesine kadar yükseldiForbes dergisine göre 27.5 milyar dolarlık servetiyle dünyanın en zengin 7. ismi olan Bernard Arnault, LVMH’deki yükselişini de aile içi kavgalara borçlu. Şirketi kontrol eden iki aile arasında 1980’li yıllarda yaşanan husumetten faydalanarak yönetimde yükselmeyi başarmıştı. 1987’de borsadaki çöküşten faydalanarak LVMH’nin yüzde 43 hissesinin sahibi oldu, babası Jean Leon Arnault’yu da şirketin denetim kurulunun başına getirdi. 1989’da Arnault artık LVMH’nin yeni CEO’su ve yönetim kurulu başkanıydı. Arnault, bundan üç yıl önce de Fransa’nın ünlü perakende grubu Carrefour’un kurucusu Halley ailesinin dağılması ve Yönetim Kurulu Başkanı’nın ayrılmasının ardından bu şirketin hisselerine 2 milyar dolar yatırım yaparak azınlık hissedarı oldu. Arnault bugün grubun yönetim kurulunda sandalye sahibi ve stratejisine yön veren az sayıda isimden biri. Üç aileden oluşan hanedan1837 yılında Thierry Hermes tarafından kurulan ve o dönemde sadece eyer üreten şirket, Birinci Dünya Savaşı’ndan sonra torun Emile Hermes’in yönetimine geçti. Şirketin deri çanta ve seyahat aksesuarları üretimi de bu dönemde başladı. Bugünkü Hermes hanedanının temelini oluşturan üç aile, yani Puech, Dumas ve Guerrandlar ise Emile Hermes’in üç kızının yaptığı evliliklerle ortaya çıktı. Emile Hermes’in torunlarından Jean-Louis Dumas, beşinci kuşağın en ön planda olan temsilcisiydi. 28 yıl yönetim kurulu başkanı ve CEO olarak görev yapan Dumas, markanın bir lüks devine dönüşmesini sağladı. Bu dönemde şirket borsaya açıldı. 2006 yılında emekliye ayrılan Dumas’dan sonra şirketin başına profesyonel bir yönetici getirildi. Ancak CEO Patrick Thomas olsa da hanedanın birçok temsilcisi yönetici pozisyonunda. Bunlardan en önemlisi Emile Hermes Holding’in başındaki 74 yaşındaki Bertrand Puech. Karmaşık yapı saldırıdan koruyorAslında Hermes’te kontrolü ele geçirmek o kadar kolay değil. Şirketin aile bireylerinden oluşan dokuz kişilik bir denetim kurulu var. Limited ortaklık şeklinde yapılanan şirkette yönetici ortakların her birinin hissedarların aldığı kararların büyük kısmı üzerinde veto hakkı bulunuyor. Hermes’i kontrol eden Emile Hermes SARL adlı holding ise yalnızca doğrudan aileden isimlere açık. Aile bireylerinin bazıları belli bir vergi indirimi karşılığı ellerindeki hisseyi iki yıl boyunca kimseye devretmeme taahhüdünde bulunduğu anlaşmalar imzalamış durumda. Hermes hanedanı içinde yer alan her aile, elindeki hisseleri bir sonraki kuşağa ne zaman ve nasıl devredeceğine kendisi karar veriyor. Geniş ailenin bireyleri at yarışlarından yıllık galaya kadar çeşitli Hermes etkinliklerinde bir araya geliyor ve iletişimi koparmıyor. 2009’da 1.91 milyar euroluk ciro açıklayan Hermes’te de aile bireyleri bu karmaşık yapının kendilerini Arnault’nun pençesinden kurtaracağını umuyor.En yeni konut projelerinin adresi burası.</TEXT>
</DOC>
