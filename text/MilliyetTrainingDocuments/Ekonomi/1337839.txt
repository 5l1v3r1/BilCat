<DOC>
<DOCNO> 1337839 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/fac68c7/l/0l0smilliyet0n0btr0ceuro0eda0eikinci0epigs0ealarmi0cekonomi0chaberdetay0c160b110b20a10a0c13148840cdefault0bhtm/story01.htm </URL>
<DATE> 2010/11/16 </DATE>
<TIME> 01:00:50.0 </TIME>
<AUTHOR>  </AUTHOR>
<HEADLINE>
euro���da ikinci p��gs* alarm��
</HEADLINE>
<TEXT>EKONOMİ SERVİSİYatırımcıları bir haftadır yüklü borcu yüzünden diken üstünde tutan İrlanda’nın Avrupa Birliği (AB) ve Uluslararası Para Fonu’ndan (IMF) yardım alması için baskılar sürüyor. İrlanda’nın yardım alma konusunda direnmesi, diğer Euro Bölgesi üyelerine ilişkin kaygıların da artmasına neden oldu. Dün itibariyle Portekiz’in de yardım paketine başvuracağı beklentileri arttı. PIGS olarak bilinen Euro Bölgesi’nin zayıf halkaları Portekiz, İrlanda, Yunanistan ve İspanya’ya ilişkin tedirginlik, Avrupa’nın ortak para birimi euro’nun yine kan kaybetmesine neden oldu. Euro/dolar dün yüzde 0.3 değer kaybederek 1.3644’e geriledi.İrlanda’nın Irish Independent gazetesi, hükümetin kendisi için değil ama bankalar için AB’den para talep etmeyi planladığını yazdı. Muhalefet partisi ise yardım konusunda görüşmeler yapıldığı inancında. Muhalefet partisi üyesi Michael Noonan, BBC televizyonuna yaptığı açıklamada, “Çok kaygılıyım. Haftasonu çıkan kurtarma paketi görüşmelerine ilişkin haberlerin doğru olduğunu düşünüyorum” dedi. İrlanda hükümetinden bir yetkili ise AB veya IMF’nin İrlanda’nın borçları konusunda henüz bir girişimde bulunmadığını, görüşmelerin sürdüğünü ancak İrlanda’nın yardım mekanizmasını harekete geçirmeye niyeti olmadığını söyledi. Habere göre kaynak, “İrlanda’nın borçlarıyla ilgili bir sorun yok; sorun bankaların fonlanmasıyla ilgili. Bankalar para sağlamada sorun yaşıyor” diye konuştu. ECB bulaşmadan korkmuyorİrlanda’nın direnmesi, diğer riskli euro ülkelerini de endişelendiriyor. Portekiz Maliye Bakanı Fernando Teixeira dos Santos, Euro Bölgesi içinde yer aldıkları için yatırımcıların gözünde “riskli ülke” konumuna düştüklerini söyledi. İspanya Merkez Bankası Başkanı Miguel Angel Fernandez Ordonez ise İrlanda’nın kararsızlığının piyasaları olumsuz etkilediğini söyledi. Ordonez, “İrlandalı yetkililerden piyasaları yatıştıracak ve temelsiz kaygıları yatıştıracak gerekli adımı bekliyoruz” değerlendirmesini yaptı.  Avrupa Merkez Bankası (ECB) yetkilisi Ewald Nowotny ise İrlanda’ya ilişkin risklerin İspanya ya da Portekiz’e yayılacağını düşünmediğini söyledi. Bir radyo yayını sırasında bulaşma riskine ilişkin soruyu yanıtlayan Nowotny, “Hayır, böyle bir şeyi beklemiyorum. Bu, AB’nin İrlanda için hızlı ve iyi bir çözüm bulmak istemesinin en önemli nedeni. Böylece bulaşma riski olmaz” dedi. Avrupa Birliği maliye bakanları bugün Brüksel’de toplanıyor. Kurtarma mekanizmasının nasıl çalışacağına ilişkin esasların görüşüleceği toplantıda İrlanda’nın yardım alması için baskıların artması bekleniyor. PORTEKİZ‘Kurtarma paketi ihtiyacı var’ Yatırımcılar bir süredir İrlanda’ya olduğu kadar Portekiz’e de şüpheyle yaklaşıyor. Portekiz Maliye Bakanı Fernando Teixeira dos Santos, dün yaptığı açıklamayla korkuların yersiz olmadığını itiraf etti. Portekizli bakan, ülkesinin mali kurtarma paketine ihtiyaç duyabileceğine dikkat çekerek, “Risk yüksek çünkü karşı karşıya olduğumuz sorun ulusal veya ülke özelinde değil. Yunanistan, Portekiz ve İrlanda’nın ortak sorunu. Euro Bölgesi’ni ve bu bölgenin istikrarını ilgilendiriyor. Piyasalar benzer sorunlarımız olduğunu düşünüp ona göre hareket ediyor, çünkü hepimiz Euro Bölgesi’ndeyiz” diye konuştu. Portekiz’in Euro Bölgesi’nde olmasaydı durumunun daha farklı olabileceğini belirten bakan, kemer sıkma önlemleri aldıklarını ve başta piyasaların buna olumlu tepki gösterdiğini belirtti ve şöyle devam etti: “Gole giden futbolcu gibiydik. Tam vurmaya hazırlanıyorduk ki birisi bize faul düdüğü çaldı. Ama bu kez gerçekten faul yoktu.” Portekiz’in de İrlanda gibi acil bir fonlama ihtiyacı bulunmuyor. Ancak gelecek yıl nisan ve haziran aylarında hazinenin yüklü borç itfaları var.İRLANDABankalar için yardım isteyebilirİrlanda Maliye Bakanı Brian Lenihan’ın bugün Brüksel’de AB bakanlarından ülkesindeki bankalar için fon sağlanması talebinde bulunabileceği belirtiliyor. Lenihan daha önce, devletin bankalara 50 milyar euro’ya kadar destek vereceğini açıklamıştı. Lenihan katıldığı bir televizyon programında ülkesinin yardıma ihtiyaç duyma olasılığını reddetmemiş, ancak yardım için henüz bir başvuru yapılmadığını söylemişti. İrlanda maliye bakanlığından e-posta yoluyla yapılan bir açıklamada da, İrlandalı ve uluslararası yetkililerin piyasa koşulları üzerinde çalıştıkları belirtildi. Açıklamada, “Resmi düzeyde uluslararası muadillerimizle piyasadaki koşullar hakkındaki görüşmeler sürmektedir. İrlanda, dış yardım için bir başvuru yapmadı” denildi ve ülkenin 2011’in ilk yarısına kadar fonlama sıkıntısı olmadığı tekrarlandı. Yatırımcıları endişelendiren ise İrlanda bankalarının neredeyse tamamen Avrupa Merkez Bankası’nın desteğiyle ayakta duruyor olması. 29 Ekim itibariyle İrlanda bankalarının ECB’ye borcu 130 milyar doları buldu. Dün, İrlanda’nın 10 yıllık tahvillerinin getirisi yüzde 8.16’ya yükseldi.  YUNANİSTANBütçe açığı yine revize edildiAB’nin istatistik kurumu Eurostat, Yunanistan’ın 2009 bütçe açığını üçüncü kez yukarı yönlü revize etti. Buna göre Yunanistan’ın bütçe açığının gayri safi yurtiçi hasılaya oranı daha önce açıklanan yüzde 13.6’dan yüzde 15.4’e çıkarılmış oldu. Yunan Maliye Bakanlığı’ndan yapılan açıklamada, 2014’te bu oranı Euro Bölgesi kuralı olan yüzde 3 seviyesine çekme hedefinden vazgeçilmediği vurgulandı. Analistler bu gelişmeyle, Yunanistan’ın AB ve IMF’den aldığı 110 milyar euro’luk borcu yeniden yapılandırma ihtimalinin güçlendiğine dikkat çekti. Yunanistan Başbakanı Yorgo Papandreu ise dün yaptığı konuşmada Almanya’yı eleştirdi. Paris’te düzenlenen Sosyalist Enternasyonal toplantısına katılan Papandreu, Almanya’nın AB kurtarma mekanizmasına ülke tahvillerini elinde bulunduran banka ve finans kuruluşlarını dahil etme çabasına, “Bu bel büker. Bazı ekonomileri iflasa sürükler. Daha şimdiden bu girişim İrlanda ve Portekiz gibi zor durumdaki ülkelerin çok daha yüksek faiz ödemesine neden oluyor” dedi. *PIGS: Portekiz, İrlanda, Yunanistan, İspanya</TEXT>
</DOC>
