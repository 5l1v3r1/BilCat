<DOC>
<DOCNO> 1324782 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f567104/l/0l0smilliyet0n0btr0c0ekamu0ebankalarinin0ehalka0earzi0egundemimizde0e0cekonomi0csondakika0c0a40b110b20a10a0c1310a1440cdefault0bhtm/story01.htm </URL>
<DATE> 2010/11/04 </DATE>
<TIME> 13:00:18.0 </TIME>
<AUTHOR>  </AUTHOR>
<HEADLINE>
'kamu bankalar��n��n halka arz�� g��ndemimizde'
</HEADLINE>
<TEXT>Devlet Bakanı ve Başbakan Yardımcısı Ali Babacan, kamu bankalarıyla ilgili gündemlerinde 3 konu bulunduğunu belirterek, "Bizim de kamu bankalarıyla ilgili atacağımız adımların her biri önemli olacak, her biri ses getirecek. Zamanlamasını iyi tespit etmemiz, sıralamasını doğru yapmamız gerekiyor. Bunların hepsi gündemimizde" dedi.Babacan, The Economist tarafından düzenlenen "Değişim Sürecinde Türkiye-Türk Hükümetiyle 18. Yuvarlak Masa Toplantısı" sırasında gazetecilerin sorularını yanıtladı.Kamu bankalarının özelleştirme çalışmalarıyla ilgili Babacan, kamu bankalarıyla ilgili gündemlerinde 3 konu bulunduğunu, bunların Halk Bankası’nın halka açık yüzde 25’lik kısmını artırmak, Vakıfbank’ın yine halka açık kısmını artırmak, diğerinin de Ziraat Bankası’nın halka arzı olduğunu söyledi.Bunun için Özelleştirme İdaresi ile bankaların sürekli çalışma içinde olduğunu, ancak uygun zamanı ve uygun ortamı, piyasa koşullarının uygun olduğu bir dönemi yakalamanın önemli olduğunu vurguladı.Atacakları adımların birbirini engelleyen, olumsuz etki eden bir yapıya gelmesini engellemek gerektiğini ifade eden Babacan, şöyle konuştu: "Zamanlamasını ve sıralamasını doğru yapmamız gerekiyor. Ama ne zaman ne büyüklükte, zamanı geldiğinde peyderpey kararlar verilir. Onların sıralamasına ilişkin alternatifler, senaryolar var. Ama piyasa şartlarına göre kendi iç hesaplarımıza göre... Zamanlama konusunda çok spesifik şeyler söylemek istemiyorum. Çünkü dünya piyasalarıyla kendi iç piyasamızla çok ilgili. Evvelsi gün Türkiye’de çok önemli bankacılık operasyonu oldu. Türkiye’nin önemli bankalarından bir tanesine yine dünyanın önemli bankalarından biri ortak olarak girdi. Bunlar önemli gelişmeler. Bizim de kamu bankalarıyla ilgili atacağımız adımlarda her biri önemli olacak, her biri ses getirecek. Zamanlamasını iyi tespit etmemiz, sıralamasını doğru yapmamız gerekiyor. Bunların hepsi gündemimizde..."-BORÇLARIN YENİDEN YAPILANDIRILMASI- Borçların yeniden yapılandırmasıyla ilgili sorular üzerine Babacan, buna ilişkin çalışmanın devam ettiğini, çalışmanın kapsamının çok geniş olmasından dolayı tek tek, alan alan dikkat etmek istediklerini söyledi.Babacan, konuşmasını şöyle sürdürdü: "Telafisi mümkün olmayan, bir af anlamına gelebilecek, olacak hataların tekrarını beraberinde getirebilecek adımlar atmak istemiyoruz. Çalışma ilk olarak sadece vergi ve sigorta primlerinin yeniden yapılandırılmasıyla başladı, ama kapsam ondan sonra genişledi. Şimdi bunu belli noktada da tutmaya çalışıyoruz.Pek çok kesimden talepler var. Bu talepleri tek tek iyi değerlendirmemiz gerekiyor. Eğer Türkiye’de bir hukuk, ceza yaptırım sistemi varsa, bu ceza yaptırım sisteminin çalışmaya devam ediyor olması çok önemli. Bir adım attığınızda attığınız adımın, bundan sonra hataların devamını getirecekse ya da cezaların etkinliğini azaltacaksa o adımları da atmak istemiyoruz. Dikkatli yapmak istiyoruz. Sıkıntılar getirecek, Türkiye’ye uzun vadede zarar verecek adımlar da olmasın istiyoruz." Toplam tahsilat rakamıyla ilgili rakamların "havada uçuştuğunu" ifade eden Babacan, bu rakamların hiçbirine güvenmemek gerektiğini, kapsamın henüz belli olmadığını, kapsam belli olduğunda vatandaşların ne kadarının buna dahil olacağı, sadece peşin değil, taksitlendirmenin de olacağını, bütün bunların zaman içinde ortaya çıkacağını, çalışmaya henüz son noktanın konulmadığını söyledi.TÜPRAŞ, Doğan Holding ve Turkcell gibi büyük şirketlerin bu çalışmadan faydalanıp faydalanmayacağı sorusu üzerine ise Babacan, "Spesifik konulara şu anda girmek istemiyorum. Çalışmalar bitip de kararlarımız nihai hale gelmeden konuşmak istemiyorum. Mahsuplaşmayla ilgili yasa şu anda Meclis Genel Kurulu’nun gündeminde. Biraz daha çalışma bitsin, ondan sonra detaylı bilgi vermek gerekir" dedi.</TEXT>
</DOC>
