<DOC>
<DOCNO> 1320372 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510887/s/f44053d/l/0l0smilliyet0n0btr0cekim0ede0ezam0esampiyonu0edomates0eoldu0cekonomi0csondakika0c0a20b110b20a10a0c130a91570cdefault0bhtm/story01.htm </URL>
<DATE> 2010/11/02 </DATE>
<TIME> 17:01:17.0 </TIME>
<AUTHOR>  </AUTHOR>
<HEADLINE>
ekim'de zam ��ampiyonu domates oldu
</HEADLINE>
<TEXT>İstanbul’da Ekim ayında fiyatı en çok artan ürün yüzde 95.95’le domates oldu. Domatesteki artış yıllık bazda yüzde 168.29’a ulaştı. Ekim ayında fiyatı en çok düşen ürün ise yüzde 12.4 ile balık oldu.İstanbul Ticaret Odası(İTO), 2010 Ekim ayında fiyatları en fazla artan ve azalan maddeleri açıkladı. İstanbul Ücretliler Geçinme Endeksi Perakende Fiyatlarda, indekste yer alan 128 maddenin fiyatında artış görüldü. Rekoltedeki azalmaya bağlı olarak arz eksikliği yaşanan yaş, kuru sebze ve meyveler indeksinde yer alan maddelerden domates yüzde 95.95 oranıyla fiyatı en fazla artan madde oldu. Domatesi yüzde 68.5 fiyat artışıyla kıvırcık salata izledi. Bayan kazağı fiyatları yüzde 67.9 ile üçüncü sırada yer alırken, yüzde 62.27 artışla erkek süveteri 4’üncü sıraya yerleşti. Yıllık bazda bakıldığında Ekim ayı itibariyle gıda harcamaları grubunda yer alan domates yüzde 168.29 ile fiyatı en fazla artan madde oldu. Fiyatları yıllık bazda en çok artan diğer maddeler yüzde 89.46 ile kıvırcık salata, yüzde 75.71 ile taze fasulye, yüzde 71.12 ile karpuz oldu.-BALIK FİYATLARI YÜZDE 12.4 GERİLEDİ- Ekim ayında indekste toplam 25 maddenin fiyatında azalış görüldü. Et, balık, kümes hayvanları grubunda yer alan ve mevsimsel özelliklere bağlı olarak arz fazlalığı gösteren balık, Ekim ayında yüzde 12.4 oran ile fiyatı en fazla azalış gösteren ürün oldu. Balığı yüzde 10.72 fiyat azalışıyla ıspanak, yüzde 7.24 ile maç giriş bileti ücreti, yüzde 4.9 ile pırasa izledi. Ekim ayı itibarıyla yıllık bazda fiyatı en çok azalan madde firmalar arasında yaşanan rekabet nedeniyle ev eşyası harcamaları grubunda yer alan halı oldu. Halı fiyatları bir önceki yılın aynı ayına göre yüzde 16.67 oranında geriledi. Fiyatında azalış izlenen diğer maddeler yüzde 12.88 gerilemeyle sıvı yağlar, yüzde 7.02 ile yumurta, yüzde 5.19 ile ilaçlar şeklinde sıralandı.</TEXT>
</DOC>
