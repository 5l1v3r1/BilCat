<DOC>
<DOCNO> 1331446 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/f723aa5/l/0l0smilliyet0n0btr0cantrenman0eyapmadan0egonulleri0efethetti0cspor0csondakika0c0a80b110b20a10a0c13117180cdefault0bhtm/story01.htm </URL>
<DATE> 2010/11/08 </DATE>
<TIME> 14:38:53.0 </TIME>
<AUTHOR>  </AUTHOR>
<HEADLINE>
antrenman yapmadan g��n��lleri fethetti
</HEADLINE>
<TEXT>Fenerbahçe'de alternatifi olmayan ender futbolcular arasında yer alan Gökhan Gönül, taraftarların gönlünde yine taht kurmayı başardı. Sakatlığı nedeniyle hafta içinde takımla birlikte antrenmanlara katılamayan Gökhan, buna rağmen Eskişehirspor maçında attığı gol ve yaptığı iki asistle takımını sırtladı. Fenerbahçe, önceki akşam Eskişehirspor'u net bir skorla mağlup ederken maça Sarı-Lacivertli takımın sağ beki Gökhan Gönül damga vurdu. Hafta içinde sol arka adalesindeki yırtık nedeniyle idmanlara bile çıkamayan Gökhan, buna rağmen büyük bir özveri gösterip Eskişehir maçına çıktı ve adeta futbol resitali sundu. Başarılı futbolunu bir gol ve 2 asistle süsleyen tecrübeli oyuncu, son haftalardaki performansı nedeniyle yapılan eleştirilere de en iyi cevabı sahada vermiş oldu.Bu sezon spor kamuoyunda kendisi hakkında 'Düşüş var' şeklinde yorumlar yapıldığını hatırlatan Gökhan Gönül, "Spor yazarları beni çok eleştiriyordu. Böyle bir dönüş de iyi oldu. Hafta boyu antrenmana çıkmamıştım. Alıştırdım galiba bu olayı. Çoğu antrenmanlara sakatlığımdan dolayı katılamıyorum zaten ama maça çıkıyorum. Oynayabildiğim sürece benim için sorun yok. Biz kazanalım da hiç antrenmana çıkmasam da olur." dedi.Uzun zamandır asist yapamadığını belirten milli futbolcu, "Maçta kırılma anları olduğu gibi futbolcuların da kırılma anları vardır. İnşallah bu maç da benim kırılma anım olur ve üstüne koyarak devam ederim. Asist yaptığım, goller attığım ve iyi futbol oynadığımız için mutluyum." diye konuştu.Takımın durumunu da değerlendiren Gökhan sözlerini şöyle tamamladı: "Son iki maçta 4 puan kaybettik. Şampiyonluğa oynayan takımlar uzun süreli galip gelemediğinde büyük yara alıyorlar. Bursaspor da puan kaybetmişti, arayı kapatabilmemiz açısından mutlaka kazanmamız gerekiyordu."Bu arada F.Bahçe, Ziraat Türkiye Kupası'nda 9 Kasım Salı günü Ankaragücü ile deplasmanda oynacağı maçın hazırlıklarına dün başladı.(Ahmet Uykan / Zaman)</TEXT>
</DOC>
