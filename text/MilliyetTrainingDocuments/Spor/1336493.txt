<DOC>
<DOCNO> 1336493 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510893/s/fa3d66a/l/0l0smilliyet0n0btr0ciflasin0ebelgesi0cspor0chaberdetay0c150b110b20a10a0c13145890cdefault0bhtm/story01.htm </URL>
<DATE> 2010/11/15 </DATE>
<TIME> 01:12:48.0 </TIME>
<AUTHOR>  </AUTHOR>
<HEADLINE>
iflas��n belgesi
</HEADLINE>
<TEXT>Geçen hafta Trabzonspor’a yenilip, 51 yıllık lig tarihinde ilk kez 11. haftada, 5. kez sahadan mağlubiyetle ayrılarak, başarısızlık rekoru kıran Galatasaray dün Manisaspor’a da boyun eğdi, rekorunu geliştirdi! 12. haftada 6. yenilgisini alan Cim-Bom, lider Trabzonspor’un tam 13 puan gerisine düştü. Sarı-kırmızılı takım lig tarihinde Manisaspor’a ilk kez mağlup oldu. Galatasaray daha önce 8 kez karşılaştığı Ege ekibini 5 kez yenerken, 3 defa da berabere kalmıştı.Ligdeki mağlubiyet sayısı (6), galibiyet sayısından (5) fazla olan Galatasaray, daha önceki sezonlarda ilk 12 haftada en fazla 4 yenilgi (1964-65, 1969-70, 1979-80, 1980-81, 1989-90 sezonlarında) almıştı.Süper Lig’de bu sezon 12 maçta, 5 galibiyet, 1 beraberlik, 6 yenilgi alarak 16 puan toplayan ve puan cetvelinde 10. sırada yer alan Galatasaray lig tarihindeki en kötü 2. sezonunu yaşıyor. Sarı-kırmızılı takım, 12. haftalar itibarıyla en kötü performansını 1979-80 sezonunda göstermişti. Cim-Bom, 1979-80 sezonunda ligin ilk 12 haftasında 1 galibiyet, 7 beraberlik ve 4 yenilgi alarak puan cetvelinde son sırada yer almıştı. Bu sezon 12 maçta, 14 gol atıp, 17 gol yiyen ve eksi 3 averaja sahip olan Galatasaray, 1979-80 sezonunda ise 8 gol atıp kalesinde 14 gol görerek eksi 8 averaja sahip olmuştu.</TEXT>
</DOC>
