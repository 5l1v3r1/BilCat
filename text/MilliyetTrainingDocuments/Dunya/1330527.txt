<DOC>
<DOCNO> 1330527 </DOCNO>
<SOURCE> milliyet </SOURCE>
<URL> http://rss.feedsportal.com/c/32727/f/510886/s/f6ec7a1/l/0l0smilliyet0n0btr0citalya0eda0ekoalisyon0ebicak0esirtinda0cdunya0csondakika0c0a80b110b20a10a0c131140a80cdefault0bhtm/story01.htm </URL>
<DATE> 2010/11/08 </DATE>
<TIME> 11:01:12.0 </TIME>
<AUTHOR>  </AUTHOR>
<HEADLINE>
italya'da koalisyon b����ak s��rt��nda
</HEADLINE>
<TEXT>İtalya’da Silvio Berlusconi başbakanlığındaki merkez sağ koalisyon, ortaklar arasındaki görüş ayrılıklarının keskinleşmesi sonucu çökme noktasına yaklaştı.İtalya Temsilciler Meclisi Başkanı Gianfranco Fini ve destekçilerinde, koalisyondan çekilme eğilimi güçlendi. Fini önderliğindeki İstikbal ve İtalya’ya Özgürlük (İİÖ) grubu, Perugia’da yaptıkları toplantıda koalisyonun fişini çekebileceklerini belirttiler.Fini, Perugia’da yaptığı konuşmada, Berlusconi’nin istifa ederek yeni bir hükümet kurması gerektiğini yineledi. Fini’nin yanında yer alan iki bakan ve üç bakan yardımcısı da kabineden ayrılmaya hazır olduklarını açıkladılar.Berlusconi’nin ülke imajına büyük zarar verdiğine değinen Fini, "İtalya, Berlusconi’nin resmettiğinin aksine bir kuklalar ülkesi değildir. Dünya basınında ülkemiz hakkında çıkan son haberler üzüntü vericidir. İtalyanlar böylesine kötü bir imajı hak etmiyorlar" dedi.Fini, Berlusconi liderliğindeki Özgürlükçü Halk Partisi’nin (ÖHP), koalisyon ortaklarından Kuzey Birliği Partisi’ne (KBP) fazla ödün vermesini de eleştirerek, şöyle konuştu: "ÖHP, KBP’nin peşine takılma neticesinde kültürel açıdan tam bir geri kalmışlık içerisindedir. Avrupa’nın hiçbir yerinde sivil haklar konusunda bu denli geri kalmış bir parti yok. Bizim (İİÖ olarak) hazırladığımız değerler manifestosunda, ayrım yapılmaksızın her insana ve tüm insan haklarına saygı var.İnsana saygı siyahlar ile beyazlar, Hristiyanlar, Müslümanlar ve Yahudiler, heteroseksüeller ile homoseksüeller, İtalyanlar ile yabancılar arasında ayrım yapmamak demektir." İtalya’da ÖHP, 2008 genel seçimleri öncesinde Berlusconi liderliğindeki Forza İtalya Partisi ile Fini liderliğindeki Ulusal İttifak Partisi’nin (UİP) tek çatı altında birleşmesiyle doğmuştu. Ancak Berlusconi ve Fini arasındaki görüş ayrılıkları, eski UİP’lilerin geçtiğimiz aylarda ÖHP’den koparak İİÖ adı altında yeni bir siyasi grup oluşturmalarını beraberinde getirmişti.</TEXT>
</DOC>
