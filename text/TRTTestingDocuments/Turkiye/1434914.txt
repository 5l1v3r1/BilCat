Öğrencinin özürlü devamsız sayılması için veli dilekçesi yeterli olacak.

Milli Eğitim Bakanı Nimet Çubukçu, üniversite sınavlarına hazırlanan lise son sınıf öğrencilerini sevindirecek bir karar aldı. 
Cihan Haber Ajansı&rsquo;nın haberine göre; velinin okul müdürlüğüne vereceği dilekçede belirtilen süre, öğrenci için &quot;özürlü devamsızlık&quot; olarak kabul edilecek. Veli dilekçesi, özür belgesi gibi işlem görecek. 

Öğrencilerin bu şekilde alacakları izinler dahil, toplam devamsızlıkları 45 günü aşamayacak. 

Milli Eğitim Bakanı Nimet Çubukçu imzasıyla, Özürlü Devamsızlık konulu bir genelge yayınlandı. 

Genelgede, orta öğretim kurumlarında öğrenim gören öğrencilerin özürlü devamsızlıkları ile ilgili yönetmelik hükümlerinin uygulanmasında tereddütte düşüldüğü yönünde bakanlığa bilgiler intikal ettiği belirtildi. 

İlgili yönetmeliğin 40. maddesi, 2. fıkrasındaki &quot;Ders yılı içinde toplam 20 gün okula özürsüz olarak devam etmeyen öğrenciler, notları ne olursa olsun başarısız sayılır&quot; şeklindeki b bendi ile &quot;Özürlü ve özürsüz devamsızlıklar ile okul yönetimince verilen izinlerin toplamı 45 günü aşamaz. Kaza, ölüm, doğal afet, yangın, gözaltına alınma, tutuklanma ve uzun süreli tedaviyi gerektiren hastalık nedeniyle yapılan devamsızlıkların özürlü devamsızlıktan sayılabilmesi için özrün, resmi kurumdan alınacak belge veya resmi/özel sağlık kurum veya kuruluşlarınca düzenlenecek raporla belgelendirilmesi ve özrü takip eden 5 iş günü içinde okul yönetimine bildirmesi gerekir. Zorunluluk hallerinde özrün bildirim süresi okul yönetimince uzatılabilir&quot; şeklindeki c bendi hatırlatıldı.

Lise son sınıf öğrencilerinin, Yükseköğretime Geçiş Sınavı (YGS) ve Lisans Yerleştirme Sınavı’na (LYS) hazırlandıklarına dikkat çekildi. 

Öğrencilerin sınav stresinin azaltılması, derslere motivasyonlarının sağlanması ve sınavlara psikolojik olarak daha rahat girmeleri amacıyla bu öğretim yılına mahsus olmak üzere, ilgili yönetmelikte belirtilen 45 günlük süreyi aşmamak kaydıyla, öğrenci velisinin okul müdürlüğüne yazılı olarak başvurması halinde beyan edeceği sürenin de özürlü devamsızlık olarak değerlendirilmesi ve veli dilekçesinin özür belgesi gibi işlem görmesinin, öğrenci ve velilere moral kazandıracağı kaydedildi. 

Genelgede, uygulamanın bu doğrultuda yürütülmesi için gereğinin yapılması istendi.