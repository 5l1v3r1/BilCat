Güneş’in tamamı ilk kez 3 boyutlu olarak görüntülendi. 3 boyutlu görüntüleme, Dünya için de önemli veriler sunucak... 

Amerikan Ulusal Havacılık ve Uzay Dairesi (NASA)’nın iki uzay aracı, Güneş’in küre şeklinde olduğunu resmi olarak ispatladı. 

Yıldız, ilk kez 360 derece fotoğraflandı. Güneş’in Dünya’ya göre önü ve arkasına yerleştirilmiş aynı yörüngede ilerleyen NASA’ya ait iki STEREO (Güneş Dünya İlişkileri Uydusu) uzay aracı, Güneş’i ilk kez “tamamıyla” görüntülemeyi başardı. 

Bilim adamları bu sayede Güneş’in yüzey hareketlerini eksiksiz bir şekilde inceleyebilecek. Güneş’in Dünya’ya olan etkileri hakkında daha net veriler alınabilecek. 

Ters konumdaki ikiz uydular, 2006’dan bu yana Güneş’in sadece kendi taraflarında kalan kısımlarını görüntülüyordu. Elde edilen fotoğraflar ışığında bilim adamları tam bir küre oluşturma imkanı yakaladı. STEREO uydular, yüzeydeki bütün devasa patlamaları, tsunamileri ve manyetik hareketleri tespit etti. 

Washington’daki Donanma Araştırma Laboratuarı’nda görevli STEREO ekibi üyelerinden Angelous Vourlidas, tarihte ilk kez Güneş aktivitelerini tamamıyla 3 boyutlu izleyebileceklerini belirtti. 

Vourlidas, “Bu, Güneş fizikçileri için büyük bir an. STEREO’lar, yıldızın gerçekten sıcak plazma ve karmakarışık manyetik alanlardan oluşan bir küre olduğunu ortaya çıkardı” dedi. 

Amerikan Ulusal Okyanus ve Atmosfer Yönetimi (NOAA)’nın Uzay Hava Tahmin Merkezi’nden Bill Murtagh, “Artık Güneş’ten sürpriz tahminler yerine kesin sonuçlar alabileceğiz” diye konuştu. 

STEREO uydularının sağladığı veriler sayesinde NOAA’nın havayolu şirketleri, güç firmaları ve uydu operatörlerine sağladığı tahminlerin doğruluk yüzdesi yükselecek. 

İkiz STEREO uyduları önümüzdeki 8 yıl boyunca Güneş’i izlemeyi sürdürecek.