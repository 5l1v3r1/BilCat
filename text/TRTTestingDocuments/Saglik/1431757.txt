Araştırma sonuçlarına göre esmer tenlilerin daha geç yaşlandığını, açık renk tenlilerinse cilt kanseri riski taşıdığını belirtiliyor.

Çanakkale Onsekiz Mart Üniversitesi Sağlık Uygulama ve Araştırma Hastanesi Dermatoloji Ana Bilim Dalı uzmanları, araştırma sonuçlarına göre esmer tenlilerin daha geç yaşlandığını, açık renk tenlilerinse cilt kanseri riski taşıdığını belirtti.

Cilt rengiyle hastalıklar arasındaki ilişkiye dikkat çeken Öğretim Üyesi Doç. Dr. Zerrin Öğretmen, güneş altında çok durmanın da yaşlanmayı beraberinde getirdiğini vurguladı. 

Deniz kenarında oturanların, güneşin daha çok yansımasından dolayı yaşlılık belirtilerinin artacağını kaydeden Öğretmen, cilt renklerinin çeşitli özelikler içerdiğini söyledi. 

Doç. Dr. Öğretmen, toplumda bilinen esmer, sarışın ve kumral ten renklerinin ötesinde bilimsel olarak altı cilt rengi olduğunu aktardı: &quot;Deriye renk veren, hücrelerdir. Hücrelerde, ten rengine göre farklı salgılar vardır. Zenci gibi koyu renk tene sahip olanların, bu salgılar sebebiyle cilt kanseri riskleri çok düşüktür. Açık renk tenlilerse cilt kanserine daha yatkındır.&quot;

Farklı ten renklerinin farklı özelikler taşıdığını aktaran Zerrin Öğretmen, esmerlerin cilt lekelerinin daha fazla olduğu söyledi. 

Kumral ve sarışın gibi açık renk tenlilerinse çillerinin daha çok olduğunu ifade eden Doç. Dr. Öğretmen, şunları anlattı: &quot;Esmerlerin cildi her ne kadar daha çok lekeli olsa da daha geç yaşlanıyorlar. Açık renk tene sahip olanlarda ise yaşlanmanın daha hızlı olduğu saptanmıştır. Bütün bunlarda, cildin direncinin ve başka etmenlerin etkisi vardır.&quot;

Doç. Dr. Zerrin Öğretmen, insanların devamlı güneş ışınlarına maruz kaldığına dikkat çekerek, bunların cilt için zararlı olduğunu belirtti. 

İnsanların bazen olması gerekenden daha yaşlı göründüğünü söyleyen Öğretmen, &quot;Bunda kentte veya kırsalda yaşaması, aldığı besinler, zararlı yiyecek ve içecekleri kullanması çok etkili. Bununla birlikte çok daha fazla etkili olan, güneş ve yaydığı ışınlardır. A tipi ultraviyole ışınları, yaşlanmayı doğurmaktadır. B tipi ışınlarsa yanıklar meydana getirmektedir.&quot; dedi.

Güneşten yaz ve kış her zaman korunmak gerektiğini belirten Doç. Dr. Öğretmen, şunları söyledi: &quot;Hayatınızın ilk 20 yılında ne kadar güneş ışığına maruz kalmışsanız, ileride o kadar çok yaşlanırsınız. Bu durum beraberinde cilt kanseri riskini de arttırır. Birden güneşe çıkmak ve uzun süre güneş altında kalmak, sağlıksız bir durumdur. Kışın bile güneş zararlı olabilmektedir. Yazın 15 dakikada aldığınız güneş ışığını, kışın 1 saatte alırsınız.&quot;