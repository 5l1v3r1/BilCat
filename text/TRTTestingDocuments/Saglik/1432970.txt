Sağlık Bakanlığı, son günlerde kamuoyunda tartışılan nişasta bazlı şekerle ilgili rapor hazırlıyor. Bakan Akdağ da konuya ilişkin açıklama yaptı.

Sağlık Bakanı Recep Akdağ, nişasta bazlı şekerle ilgili oluşturulan bilimsel komisyonun ön çalışmalarını tamamladığını, bu ay içerisinde bir rapor sunacağını belirtti.  

Gönüllü kan bağışı konusunda düzenlediği basın toplantısı sonrasında gazetecilerin sorularını cevaplayan Akdağ, nişasta bazlı şekerle ilgili tartışmalara da değindi.

Bu tür tartışmaların, resmin aslını görmeyi engelleyebildiğine dikkat çeken Akdağ, &quot;Bu konuyu ticari bir konu olarak asla düşünmemeli ve tartışmamalıyız&quot; ifadelerini kullandı.

Akdağ, cinsine bağlı olmaksızın şekerin fazlasının herkese zararlı olduğunu vurgulayarak, &quot;Bu ana gerçek ortada dururken, bu tarz tartışmalar bu gerçeğin gözden kaçırılmasına yol açabiliyor&quot; diye konuştu. 

Kansere yol açan sebepler tartışılacaksa, her gün ele alınması gereken hususun sigara olduğunu söyleyen Akdağ, &quot;Ancak bazen yan konular ön plana çıkıyor ve halkın kafası karışıyor&quot; şeklinde konuştu. 

Bu konunun bilimsel heyetler dışında tartışılmasının da doğru olmadığını aktaran Akdağ, &quot;Her önüne çıkanın uzmanmış gibi açıklamalar yapması doğru değil. Özgür bir ülkedeyiz, herkes görüşlerini açıklayabilir ama basını da genel olarak duyarlı olmaya davet ediyorum.&quot; dedi.