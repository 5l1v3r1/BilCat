Euro’da yıl başından bu yana görülen değer artışı otomotiv sektörüne de yansıyacak.

Renault Mais Genel Müdürü İbrahim Aybar, euro’da yıl başından bu yana görülen değer artışının otomotiv sektöründe fiyatlara yansıyacağını ancak rekabetin yoğun olması nedeniyle fiyatlardaki artış oranının euro’daki değerlenmenin altında kalacağını söyledi.

Aybar,  “fiyat zamları belli ölçüde yapılacak, bu kaçınılmaz. Rekabet öylesine yoğun ve güçlü ki zamlar euro’nun değer artışının gerektirdiği kadar yapılamayacak, bizler kendi içimizde bunları sübvanse edeceğiz. Ama belli oranda dayanılmaz ölçüye gelen fiyatlarda artış olacak” dedi.

Aybar, ocak ayında fiyatlarda küçük bir kıpırdanma olduğunu, şubat ayında da birkaç artış gördüklerini, ancak artışların rekabet nedeniyle yüzde 1’ler, yüzde 2’ler düzeyinde sınırlı kaldığını ekledi.