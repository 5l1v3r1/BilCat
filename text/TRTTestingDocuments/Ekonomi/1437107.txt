Ekonomik kriz nedeniyle 65 bin mağazanın kapandığı Yunanistan'ın başkenti Atina'da kiralık dükkan bolluğu yaşanıyor.


Yunanistan’da hüküm süren ekonomik krizin, 65 bin mağazanın kapanmasına, 100 bin kişinin ise işsiz kalmasına sebep olduğu bildirildi. Atina merkezinde kiralık dükkan bolluğu yaşanıyor.

Yunanistan’da ekonomik kriz nedeniyle piyasada yaprak kıpırdamazken, kısılan harcamalar nedeniyle 13 ayda kapısına kilit vuran işyeri sayısı 65 bin oldu. 

Atina Ticaret Odası’nın verilerine göre kapanan mağazaların yüzde 25’i Atina’da... Dükkanların kapanmasının ana nedeni ise işyerinin önemli giderleri arasında bulunan kira masrafları oluşturuyor. 

Öte yandan son 3 ayda Atina başta olmak üzere dükkan kiralarında yüzde 30’luk düşüş yaşanıyor.

Atina merkezindeki dükkanlar için artık “hava parası”nın da istenmediği vurgulandı.

Kapanan dükkanlar sebebiyle Atina merkezindeki ana cadde ve köşebaşı sokaklarında kiralık dükkan bolluğu yaşanıyor.

Eskiden boş dükkan bulunamazken, şimdi merkezi caddelerde boş dükkanlar seçilerek kiralanabiliyor.

 2011 yılında da dükkanların kapanmaya devam edeceği tahmin ediliyor.