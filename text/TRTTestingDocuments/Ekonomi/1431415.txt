Litre fiyatı 4 lira barajını aşan benzin pazarı gerilemeye devam ederken, araç sahipleri otogaz ve motorine yöneldi. 

Petrol Sanayi Derneği’nin (PETDER) raporuna göre 2010 yılında benzin tüketimi yüzde 7.7 azaldı. Buna karşılık motorin tüketimi yüzde 2.4 arttı. 

Akaryakıt türleri içinde en fazla artış ise LPG-otogazda gerçekleşti ve tüketim yüzde 8 arttı. Benzin, motorin ve otogazdan oluşan toplam otomotiv yakıtları tüketimi ise 2009 yılının aynı dönemine göre yüzde 1.9 oranında artarak 18.4 milyon ton olarak gerçekleşti. 

Motorin ve kırsal motorin toplam tüketimi 2010 yılında yaklaşık 16 milyon metreküp olarak gerçekleşti. 

Toplam benzin tüketimi 2010 yılında yaklaşık 2.7 milyon metreküpe gerilerken, daha düşük ÖTV tutarı nedeniyle benzinden artan bir pay alan otogaz tüketimi de 2.5 milyon tona ulaştı. 

42 Milyar Lira Vergi
Akaryakıt ve LPG sektörlerinden sağlanan dolaylı vergi gelirleri 2010’da  yüzde 17 artarak 42 milyar TL’ye ulaştı.

 Toplam akaryakıt tüketimi yüzde 3.9 azalmasına rağmen  2010’da akaryakıt tüketiminden sağlanan KDV ve ÖTV, yüzde 20 artarak 35 milyar TL oldu.