Günlük 15 lira yevmiye ve istihdam garantili meslek edindirme kurslarına işsizler ilgi göstermedi.

İşsizler ilgi göstermeyince Ankara’da 100 bin kişi için hazırlanan 6 tam donanımlı okul ve öğretmenleri boş kaldı. 

Ankara Sanayi Odası (ASO) Başkanı Nurettin Özdebir tabloyu, &quot;Son derece vahim bir durum&quot; diye özetledi. 

İstihdamı artırmak için başlatılan Uzmanlaşmış Meslek Edindirme Merkezleri Projesi işsizlerin ilgisini çekmedi. İşsizlik Fonu desteğiyle 19 ilde kişileri meslek sahibi yapmak için başlatılan proje, 18-35 yaş arasındaki işsizleri kapsıyor. 

Kronik problem haline gelen işsizliğe karşı hazırlanan projenin son durumu ile ilgili olarak değerlendirmelerde bulunan ASO Başkanı Nurettin Özdebir, kamuoyunun duyarsızlığından dert yandı.

 Özdebir, “Maalesef kamuoyundan da gerekli duyarlılık ve alaka gösterilmedi. Ankara olarak biz bu işte çok başarılı değiliz. İşletmelerimizden bu proje kapsamında işçi almaya hazır bir sürü iş yerimiz varken maalesef üste para alıp meslek edinecekleri, kollarına altın bilezik takacakları bir eğitime insanlar katılmıyorlar” dedi. 

Sağlık Sigortası Yapılıyor
Ankara’da işsizleri meslek sahibi yapmak için 6 okulun özel olarak donatıldığını, öğretmenlerin özel olarak meslek içi eğitime tabi tutulduğunu ifade eden Özdebir, buna karşılık şu ana kadar müracaat eden kişi sayısının 600’de kalmasından şikayetçi oldu. 

Bunlardan mülakata katılanların sayısının 100’ü bile bulmadığını vurgulayan ASO Başkanı, “Mülakat içinden de bu işe uygun kişi sayısı da 60-70’ler civarında. Son derece vahim bir durum. Ankara’da şu anda böyle bir eğitime 100 bin kişinin müracaat etmesi lazım” diye konuştu. 

Meslek edindirme kurslarının yüzde 90 istihdam garantili olduğuna işaret eden Nurettin Özdebir, 6 ay süren eğitim boyunca işsizlere sigorta yapıldığını, günlük de 15 lira yevmiye ödendiğinin altını çizdi. 

Özdebir, “Maalesef katılım son derece az. Bunun temelinde eğitim sistemi yatıyor. Özel sektörün yeniden yapılandırılması yanında, eğitim sisteminin de gözden geçirilmesi, geçerli bir mesleğe dayanan eğitim sistemi oluşturmamız lazım. Beceri sahibi olmasını sağlamak lazım” ifadelerini kullandı.