Sarı kırmızılılar, Bucaspor ile yapılacak maçın hazırlıklarına, izinli ve tedavileri devam futbolcular sebebiyle yine eksik başladı.

Galatasaray, bu sabah yaptığı antrenmanla Cumartesi günü Bucaspor ile oynayacağı karşılaşmanın hazırlıklarına başladı.
Antrenmana izinli olan Harry Kewell, Lucas Neill, Bogdan Stancu ve Gökhan Zan, A2 takımının Bursaspor’la oynayacağı maç kadrosunda yer alan Emre Çolak ile Aydın Yılmaz katılmadı.
Gaziantepspor maçı sonrasında darbeye bağlı olarak adelesinde zorlanma olan Sabri Sarıoğlu ile Hakan Balta’nın tedavilerine başlandı.
Juan Pablo Pino fizyoterapist eşliğinde saha egzersizleri ve düz koşu yaptı. Arda Turan kondisyoner Fatih Yıldız eşliğinde kuvvet çalışmasının ardından düz koşulara devam etti. 
Gaziantepspor maçında ilk 11’de oynayan oyuncuların yenilenme çalışması yaptığı antrenmanda diğer oyuncular top kontrol ve pozisyon çalışmalarına ağırlık verdi. Yaklaşık 1,5 saat süren antrenmanda kondisyon ve dayanıklılık çalışması yapıldı.