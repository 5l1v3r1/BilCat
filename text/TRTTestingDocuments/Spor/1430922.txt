Birleşik Amerikalı Efsane Bisikletçi Lance Armstrong, bir kez daha kariyerini noktalamaya hazırlanıyor.


Lance Armstrong, bir ay önce Avustralya&rsquo;da katıldığı bisiklet turundan sonra artık Amerika Birleşik Devletleri dışında yarışmayacağını açıklamasının ardından, bu kez kariyerini kesin olarak noktalama kararı aldı. 

2006 yılında 7&rsquo;nci kez kazandığı Fransa bisiklet turunun ardından sporu bırakan Armstrong, yaklaşık 3 yıl aradan sonra yarışlara dönme kararı almıştı. 

2009&rsquo;da 8&rsquo;inci şampiyonluk hedefiyle katıldığı Fransa Bisiklet Turu&rsquo;nda üçüncülükle yetinen Birleşik Amerikalı ünlü pedal, geçen yıl da zorlu yarışı 23&rsquo;üncü sırada tamamlamıştı. 

Testis kanserini yendikten sonra 1999 yılında kazandığı ilk şampiyonluğuyla dünya spor kamuoyunun ilgi odağı haline gelen Lance Armstrong, kanserle mücadelesini kurduğu Livestrong Vakfı aracılığıyla sürdürdü. 

Vakıf kurulduğu ilk yıl 10 bin dolar bağış toplarken, 2010 sonu itibariyle vakfın gelirleri toplam 400 milyon doları buldu. 

Lance Armstrong, doping konusunda ise en tartışmalı figürlerden biri oldu. 

Dünyada en çok doping testine tabi tutulan sporcu unvanını elinde bulunduran Armstrong, adının karıştığı her doping soruşturmasında aklandı ve ısrarla doping yapmadığını savundu. 

Ünlü pedal, buna rağmen halen, geçen yıl başlatılan federal doping soruşturmasının gölgesinde.

2006 şampiyonu ve takım arkadaşı Floyd Landis, Armstrong&rsquo;un doping yaptığını ve takımın diğer üyelerine de testleri nasıl atlatabilecekleri yolunda tüyo verdiği iddiasında bulunmuştu. 

Çok parlak geçen ilk dönem kariyerinden sonra ikinci dönemin de sonuna gelen Lance Armstrong, bu yıl Fransa Bisiklet Turu&rsquo;na en büyük oğlu 11 yaşındaki Luke ile birlikte seyirci olarak katılmayı düşünüyor.